<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Utanç</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:35d06487-73cf-28eb-c58a-46d3a3a28095"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0086.01"/></div>
		<section class="container">
		<h1 class="chapter-header">11</h1>
		<p>Çarşamba günü. Erken kalkıyor ama Lucy daha önce kalkmış bile. Onu, barajdaki yabanördeklerini seyrederken buluyor.</p>
		<p>“Ne kadar tatlılar,” diyor Lucy. “Her yıl geri geliyorlar. Aynı üç ördek. Buraya geldikleri için kendimi şanslı hissediyorum. Beni seçtikleri için.”</p>
		<p>Üç. Bu bir çözüm olabilir. Kendisi, Lucy ve Melanie. Ya da kendisi, Melanie ve Soraya.</p>
		<p>Önce birlikte kahvaltı ediyorlar,<a id="GBS.0086.02"/> sonra iki dobermanı alıp yürüyüşe çıkıyorlar.</p>
		<p>“Burada, dünyanın bu ucunda yaşayabilir misin?” diye soruyor Lucy damdan düşer gibi.</p>
		<p>“Neden? Köpeklere bakacak yeni birine mi ihtiyacın var?”</p>
		<p>“Yo, düşündüğüm o değil. Ama Rhodes Üniversitesi’nde bir iş bulabilirsin –orada bağlantıların olmalı– ya da Port Elizabeth’te.”</p>
		<p>“Hiç sanmıyorum Lucy. Artık piyasam yok. Skandal benim peşimi bırakmaz.<a id="GBS.0086.03"/> Sırtıma yapışıp kalır. Yo, eğer bir işe girersem, bu iş gözden uzak bir şey olmalı, örneğin muhasebe memuru olabilirim, eğer hâlâ böyle insanlar varsa ya da köpek bakıcısı.”</p>
		<p>“Ama bu skandal durumuna bir son vermek istiyorsan kendini savunman gerekmez mi? Kaçıp gidersen dedikodular artmaz mı?”</p>
		<p>Lucy çocukken sessiz ve çekingendi, babasını gözlemler ama David’in hatırlayabildiği kadarıyla,<a id="GBS.0086.04"/> yargılamazdı. Şimdi, yirmili yaşlarının ortasındayken David’den kopmaya başlamış. Köpekler, bahçe işleri, astroloji kitapları, aseksüel giysiler: Bunların her birinde bir bağımsızlık bildirgesi okunuyor, tasarlanmış, maksatlı. Erkeklere de sırt çeviriyor. Kendi geçimini sağlıyor. Babasının gölgesinden çıkıyor. İyi! David bunu onaylıyor!</p>
		<p>“Böyle mi yaptığımı düşünüyorsun?” diye soruyor kızına.<a id="GBS.0086.05"/> “Suç mahallinden kaçtığımı?”</p>
		<p>“Eh, bence geri çekildin. Uygulamada bu ikisinin farkı var mı?”</p>
		<p>“Asıl noktayı gözden kaçırıyorsun, canım. Benim girişmemi istediğin dava, artık girişilemeyecek bir davadır, <em>basta</em>!<a class="si-noteref" epub:type="noteref" href="#f18" id="ref_f18">18</a> Artık olmaz. Böyle bir şeye kalkışsaydım, kimse beni dinlemezdi.”</p>
		<p>“Bu doğru değil. Sen, olduğunu iddia ettiğin şey olsan bile, yani ahlak açısından bir dinozor olsan bile, dinozorların<a id="GBS.0087.01"/> konuşmasını da merak eder insanlar. Kendi adıma ben ederim. Neyi savunuyorsun? Söylesene.”</p>
		<p>Duraksıyor David. Özel konularını böyle ortaya sermesini gerçekten istiyor mu Lucy?</p>
		<p>“Benim davam, arzunun hakları üzerine kurulu,” diyor David. “Minicik kuşların bile titremesini sağlayan Tanrı üzerine.”</p>
		<p>Kendini Melanie’nin evinde görüyor David, onun yatak odasında; dışarıda bardaktan boşanırcasına<a id="GBS.0087.02"/> yağmur yağarken köşedeki ısıtıcıdan parafin kokusu yayılırken kızın üstüne eğiliyor, giysilerini çıkartıyor, kızın kolları cansızmış gibi iki yana sarkıyor. <em>Eros’un kölesiydim</em>: Söylemek istediği bu; ama bu kadar pervasız olabilir mi? <em>Benim bedenimde harekete geçen bir tanrıydı o</em>. Ne kibir! Ama yine de yalan değil, tam olarak değil. Bu lanet olası olayda yine de ortaya çıkmaya çalışan bir güzellik<a id="GBS.0087.03"/> vardı. Bu kadar az zamanı olacağını David keşke önceden bilebilseydi!</p>
		<p>Bir daha deniyor açıklamayı, daha yavaş olarak. “Sen küçükken, henüz Kenilworth’te otururken yandaki komşuların bir köpeği vardı, altın rengi bir retriever. Hatırlar mısın, bilmem.”</p>
		<p>“Pek değil.”</p>
		<p>“Ne zaman yakında bir dişi olsa, heyecanlanır, zor zapt edilirdi, sahipleri de Pavlov yöntemini uygularcasına onu döverlerdi.<a id="GBS.0087.04"/> Zavallı köpek, iyice şaşkına dönene kadar bu iş böyle sürüp gitti. Dişi kokusu alır almaz kulaklarını kafasına yapıştırır, kuyruğunu bacaklarının arasına kıstırır, bahçede inleyerek, saklanmaya çalışarak dolanırdı.”</p>
		<p>Susuyor. “Anlayamadım,” diyor Lucy. Doğru, ne anlamı var?</p>
		<p>“Bu olayda öyle alçakça bir şey vardı ki, umutsuzluğa düştüm. Terliği ısırması filan gibi bir suç yüzünden bir köpeği<a id="GBS.0087.05"/> cezalandırabilirsin, böyle düşünüyorum ben. Bir köpek bu cezayı kabul edecektir; ısırdığı için dayak yiyecektir. Ama arzu, başka bir şeydir. İçgüdülerine uydu diye cezalandırılmanın adil olduğunu hiçbir köpek kabul etmez.”</p>
		<p>“Demek erkeklere hiçbir sınır tanımadan içgüdülerine uymaları için izin verilmeli, öyle mi? Alınacak ahlak dersi bu mu?”</p>
		<p>“Hayır, bu değil. Kenilworth’teki olayda alçakça<a id="GBS.0088.01"/> olan şey, zavallı köpeğin kendi doğasından nefret etmeye başlamasıydı. Artık dayak yemesine gerek kalmamıştı. Köpek kendi kendini cezalandırmaya hazırdı. O noktada, artık onu vurmak daha iyi olacaktı.”</p>
		<p>“Ya da kısırlaştırmak.”</p>
		<p>“Belki de. Ama yüreğinin derininde, öldürülmeyi yeğleyeceğini düşünüyorum. Kendisine sunulan seçenekler yerine bunu yeğlerdi sanıyorum. Bir yanda doğasına aykırı düşmek<a id="GBS.0088.02"/> vardı, öte yanda hayatının geri kalan günlerini oturma odasında dolanarak, içini çekerek, kediyi koklayıp semirerek geçirmek.”</p>
		<p>“Sen hep böyle mi hissettin, David?”</p>
		<p>“Yo, her zaman değil. Bazen tam tersini hissederdim. Arzu öyle bir yük ki olmasa daha iyi.”</p>
		<p>“Şunu söyleyeyim ki,” diyor Lucy, “ben de bu görüşe yatkınım.”</p>
		<p>Lucy’nin devam etmesini bekliyor ama etmiyor. “Her neyse,” diyor,<a id="GBS.0088.03"/> “konumuza dönersek, kesin olarak atıldın okuldan. Günah keçisi, vahşi ormanlarda dolaşırken meslektaşların rahat bir soluk alabilirler artık.”</p>
		<p>Bir karar mıydı bu? Bir soru mu? David’in bir günah keçisinden başka bir şey olmadığına mı inanıyordu Lucy?</p>
		<p>“Günah keçisi olmanın en uygun tarif olduğunu sanmıyorum,” diyor David ihtiyatla. “Günah keçisi olmak, arkasında din gücünü bulundurduğu sürece<a id="GBS.0088.04"/> geçerliydi. Kentin bütün günahlarını keçinin sırtına yükler, onu kent dışına çıkarırdınız, böylece kent temizlenmiş olurdu. Herkes ritüellerin nasıl yorumlanacağını bildiği için yürürdü bu iş, tanrılar bile bilirdi. Sonra tanrılar öldüler bir anda kenti, tanrıların yardımı olmadan temizlemek zorunda kaldınız. Simgeselcilik yerine gerçek eylem istendi. Böylece Roma devletindeki gibi sansürcü doğdu,<a id="GBS.0088.05"/> nüfus ve ahlak konularına bakan görevli yani. Düstur, uyanıklık oldu; herkesin herkese karşı uyanık olması. Temizlemenin yerini tasfiye aldı.”</p>
		<p>Kendini kaptırıyor David; ders veriyor. “Hem,” diye bağlıyor sözünü, “kente veda ettiğime göre, bu vahşi yerlerde ne yapıyorum şimdi? Köpeklere doktorculuk yapıyorum. Sterilizasyon ve ötenazi konularında uzmanlaşmış bir kadının, sağ kolu rolünü oynuyorum.”</p><div style="display:none;"><a id="GBS.0089.01"/></div>
		<p>Lucy gülüyor. “Bev mi? Bev’in bu baskıcı düzeneğin bir parçası olduğunu mu sanıyorsun? O sana saygı duyuyor! Sen bir profesörsün. Daha önce böyle eski moda bir profesör görmemişti. Senin karşında dilbilgisi yanlışları yapmaktan ödü kopuyor.”</p>
		<p>Yoldan üç adam yaklaşıyor ya da iki adam ile bir delikanlı. Köylüler gibi adımlarını iri iri atarak, hızlı yürüyorlar. Lucy’nin yanındaki köpek adımlarını<a id="GBS.0089.02"/> ağırlaştırıyor, tüyleri havaya dikiliyor.</p>
		<p>“Bir sorun olabilir mi?” diye soruyor David.</p>
		<p>“Bilmiyorum.”</p>
		<p>Lucy, dobermanların kayışlarını çekiyor. Adamlar yanlarına varıyor. Başlarını eğip selam veriyorlar ve geçip gidiyorlar.</p>
		<p>“Kim bunlar?” diye soruyor David.</p>
		<p>“Daha önce hiç görmedim.”</p>
		<p>Çiftliğin sınırına ulaşınca geri dönüyorlar. Yabancılar görünürde yok.</p>
		<p>Eve yaklaşırlarken kafeslerindeki<a id="GBS.0089.03"/> köpeklerin uluduklarını duyuyorlar. Lucy adımlarını sıklaştırıyor.</p>
		<p>Üç erkek orada, onları bekliyorlar. İki adam az ötede duruyor, delikanlıysa kafesteki köpeklere tıslıyor, ani, tehditkâr hareketler yapıyor. Öfkeli köpekler, havlayıp oğlanın üstüne atılıyorlar. Lucy’nin yanındaki köpek kayışını çekiştirip kurtulmak istiyor. Hatta, David’in görünüşte sahiplendiği dişi buldog bile usul usul hırlıyor.</p><div style="display:none;"><a id="GBS.0089.04"/></div>
		<p>“Petrus!” diye sesleniyor Lucy. Ama Petrus görünürde yok. “Köpeklerden uzak durun!” diye bağırıyor Lucy. “<em>Hamba!</em>”<a class="si-noteref" epub:type="noteref" href="#f19" id="ref_f19">19</a></p>
		<p>Delikanlı ağır ağır geri çekiliyor ve arkadaşlarının yanına gidiyor. Yassı, ifadesiz bir yüzü, domuza benzer gözleri var; çiçekli bir gömlek, çuval gibi bir pantolon giymiş, küçük, sarı bir şapka takmış. Arkadaşlarının ikisi de tulum giymişler. Uzun boylu olanı yakışıklı, adamakıllı<a id="GBS.0089.05"/> yakışıklı hem de, yüksek bir alnı, çıkık elmacıkkemikleri, geniş, yayvan burun delikleri var.</p>
		<p>Lucy yaklaşınca köpekler sakinleşiyorlar. Lucy üçüncü kafesi açıp dobermanları içeri sokuyor. Yürekli bir hareket, diye düşünüyor David ama akıllıca mı?</p>
		<p>Adamlara, “Ne istiyorsunuz?” diye soruyor Lucy.</p>
		<p>Genç olanı yanıtlıyor onu: “Telefon etmemiz gerek.”</p>
		<p>“Neden gerekmiş?”</p>
		<p>“Onun kız kardeşinin,”<a id="GBS.0090.01"/> deyip arkasını gösteriyor, “başından bir kaza geçti.”</p>
		<p>“Bir kaza mı?”</p>
		<p>“Evet, çok kötü.”</p>
		<p>“Nasıl bir kaza?”</p>
		<p>“Bir bebek.”</p>
		<p>“Kız kardeşi doğum mu yapıyor?”</p>
		<p>“Evet.”</p>
		<p>“Nerelisiniz?”</p>
		<p>“Erasmuskraal’lı.”</p>
		<p>Lucy ile David bakışıyorlar. Orman bölgesinde olan Erasmuskraal, elektriği, telefonu bulunmayan ufak bir köy. Adamların anlattığı akla yatkın görünüyor.</p>
		<p>“Neden orman müdürlüğünden<a id="GBS.0090.02"/> telefon etmediniz?”</p>
		<p>“Orada kimse yoktu.”</p>
		<p>“Burada kal,” diyor Lucy, David’e, sonra oğlana, “hanginiz telefon edecek?” diye soruyor.</p>
		<p>Oğlan, uzun boylu, yakışıklı adamı işaret ediyor.</p>
		<p>“İçeri gel,” diyor Lucy. Arka kapının kilidini açıp içeri giriyor. Uzun boylu adam, onu izliyor. Biraz sonra öteki adam da David’i itip eve giriyor.</p>
		<p>Bu işte bir tuhaflık var, diye düşünüyor David hemen.<a id="GBS.0090.03"/> “Lucy, dışarı çık!” diye bağırıyor, bir an ötekilerin arkasından içeri mi girsin, yoksa dışarıda kalıp oğlana göz kulak mı olsun, bilemiyor.</p>
		<p>Ev sessiz. “Lucy!” diye bağırıyor yine, tam içeri girecekken kapının sürgüsünün kapatıldığını duyuyor.</p>
		<p>“Petrus!” diye haykırıyor var gücüyle.</p>
		<p>Oğlan arkasını dönüp fırlıyor, ön kapıya doğru koşuyor. David, buldogun kayışını bırakıyor. “Yakala onu!”<a id="GBS.0090.04"/> diye bağırıyor. Köpek oğlanın arkasından koşuyor.</p>
		<p>David evin önüne varınca oğlan ile köpeğe yetişiyor. Oğlan eline geçirdiği bir fasulye sırığıyla, köpeği kendinden uzakta tutmaya çalışıyor. Elindeki sopayı savururken, “Hoşt... Hoşt... Hoşt!” diyor soluk soluğa. Alçak sesle hırıldayan köpek oğlanın çevresinde dolanıyor.</p>
		<p>David, onları orada bırakıp geriye, mutfak kapısına doğru koşuyor. En<a id="GBS.0090.05"/> alttaki sürgü kapatılmamış; birkaç tekme indirince kapı açılıveriyor. Dört ayağının üzerinde mutfağa süzülüyor.</p>
		<p>Tam başının tepesine bir darbe yiyor. <em>Hâlâ bayılmamışsam bir şeyim yok demektir</em>, diye düşünecek zaman buluyor, sonra her tarafı çözülüyor, yere yığılıyor.</p>
		<p>Mutfağın zemininde sürüklendiğini seziyor. Sonra kendinden geçiyor.</p>
		<p>Soğuk taşların üzerinde yüzükoyun yatıyor. Ayağa kalkmaya<a id="GBS.0091.01"/> çalışıyor ama nedense bacaklarını kıpırdatamıyor. Yeniden kapıyor gözlerini.</p>
		<p>Banyoda şimdi, Lucy’nin evinin banyosunda. Başı dönerek ayağa kalkıyor. Kapı kilitli, anahtar da ortada yok.</p>
		<p>Klozetin üzerine oturup kendine gelmeye çalışıyor. Evde hiç ses yok; köpekler havlıyor ama anladığı kadarıyla, kudurmuş gibi değil de laf olsun, diye.</p>
		<p>“Lucy!” diye çatlak bir ses çıkıyor gırtlağından,<a id="GBS.0091.02"/> sonra daha yüksek sesle, “Lucy!” diyor.</p>
		<p>Kapıyı tekmelemeye çalışıyor; ama bir tuhaflık var üzerinde, hem zaten banyo çok dar, kapı da çok eski ve sağlam.</p>
		<p>Demek sonunda geldi, sınanacağı gün geldi. Hiç uyarmadan, tantana yapmadan geldi, o da boğazına kadar içinde. Yüreği göğsünde öyle hızlı atıyor ki, ne kadar budala da olsa o bile biliyor olmalı bunu. Nasıl geçecekler bu sınavı, David ve<a id="GBS.0091.03"/> yüreği?</p>
		<p>Çocuğu yabancıların elinde. Bir dakika sonra, bir saat sonra çok geç olacak; şu anda kızının başına her ne geliyorsa, taşa kazılmış, geçmişe gömülmüş olacak. Ama <em>şimdi</em> çok geç değil. <em>Şimdi</em> bir şeyler yapmalı David.</p>
		<p>Kulak kesiliyor ama evin içinde hiçbir ses duyulmuyor. Oysa çocuğu bağıracak olsaydı, ne kadar alçak sesle bağırırsa bağırsın, mutlaka duyardı!</p>
		<p>Kapıyı yumrukluyor.<a id="GBS.0091.04"/> “Lucy!” diye bağırıyor. “Lucy! Konuş benimle!”</p>
		<p>Kapı birden açılınca dengesini yitiriyor. İkinci adam duruyor karşısında, kısa boylu olan, bir litrelik boş bir şişeyi boynundan yakalamış. “Anahtarlar,” diyor, adam.</p>
		<p>“Olmaz.”</p>
		<p>Adam David’i itiyor. David geri geri sendeleyip yere çöküyor. Adam şişeyi havaya kaldırıyor. Yüzü sakin, hiçbir öfke belirtisi yok. İşini yapıyor yalnızca; birinden<a id="GBS.0091.05"/> bir şey istiyor. Bu iş için ona şişeyle vurması gerekirse vuracak, ne kadar gerekirse o kadar vuracak, gerekirse şişeyi de kıracak.</p>
		<p>“Alın,” diyor David, “her şeyi alın. Ama kızımı rahat bırakın.”</p>
		<p>Adam hiç konuşmadan alıyor anahtarları, kapıyı yine David’in üzerine kilitliyor.</p>
		<p>David ürperiyor. Tehlikeli bir üçlü. Neden zamanında fark etmedi bunu? Ama kendisine zarar vermiyorlar, henüz<a id="GBS.0092.01"/> vermiyorlar. Evde bulduklarıyla yetinecekler mi acaba? Lucy’ye zarar vermemeleri mümkün mü acaba?</p>
		<p>Evin arkasından sesler geliyor. Köpeklerin havlaması yeniden artıyor, daha heyecanlılar. Klozetin üzerine çıkıp penceredeki parmaklıktan dışarı bakıyor.</p>
		<p>İkinci adam, elinde Lucy’nin tüfeği ve şişkin bir çöp torbasıyla evin köşesini dönüp gözden kayboluyor. Bir araba kapısı çarpılıyor. Sesinden<a id="GBS.0092.02"/> tanıyor; kendi arabası. Adam geri geldiğinde elleri boş. Bir an adamla göz göze geliyorlar. “Selam!” diyor adam ve pis pis sırıtıyor, bir şeyler söylüyor. Kahkahalar duyuluyor. Az sonra oğlan da katılıyor ona, pencerenin altında durup tutukluyu inceliyor, kaderini tartışıyorlar.</p>
		<p>David İtalyanca biliyor, Fransızca da ama burada, Afrika’nın göbeğinde ne İtalyanca kurtarabilir onu, ne de Fransızca.<a id="GBS.0092.03"/> Çaresiz durumda kalmış Sally Teyze’ye benziyor, bir çizgi roman kahramanı, çevresindeki vahşiler kendi dillerinde gevezelik ederek onu kaynar kazana atmak için hazırlanırken ellerini kavuşturup gözlerini havaya dikerek olacakları bekleyen cüppeli, şapkalı bir misyoner. Misyonerlik: O muazzam manevi yüceliş girişimi ne bıraktı geride? David’in görebildiği bir şey yok.</p>
		<p>Uzun boylu adam evin önünden<a id="GBS.0092.04"/> geliyor, tüfek elinde. Alışkın ellerle fişeği yerine sürüyor, tüfeğin ağzını köpeklerin kafeslerine doğrultuyor. Alman çoban köpeklerinden en irisi, öfkeden salyalarını akıtarak tüfeğin üstüne atlıyor. Ağır bir patlama sesi duyuluyor, kafesin içine kan ve beyin parçacıkları fışkırıyor. Bir an havlamalar kesiliyor. Adam iki kez daha ateş ediyor. Köpeğin biri göğsünden vurulup oracıkta ölüyor;<a id="GBS.0092.05"/> ikincisi, boğazındaki yara açılırken yere çöküyor, kulaklarını yayıyor, bir <em>coup de grace</em><a class="si-noteref" epub:type="noteref" href="#f20" id="ref_f20">20</a> bile atmayan bu yaratığın hareketlerini gözleriyle izliyor.</p>
		<p>Ortalık sessizleşiyor. Geriye kalan üç köpek, saklanacak bir yer bulamadan, kafesin dibine geriliyorlar, kendi çevrelerinde dönüp yavaşça inliyorlar. Adam her atış arasında durarak onları birer birer vuruyor.</p>
		<p>Koridordan ayak sesleri geliyor<a id="GBS.0093.01"/> ve banyonun kapısı ardına kadar açılıyor. İkinci adam, David’in karşısında duruyor; onun arkasında çiçekli gömlek giymiş oğlanı görüyor David, oğlan, elindeki kaptan dondurma yiyor. David, onlara omuz atarak dışarı çıkmaya çalışıyor, adamı geçiyor ama sonra yere düşüyor. Bir tuzak olmalı; futbolda yapılan türden.</p>
		<p>Yerde serilmiş yatarken baştan ayağa bir sıvı dökülüyor üzerine. Gözleri yanıyor,<a id="GBS.0093.02"/> silmeye çalışıyor. Kokuyu tanıyor: metil alkol. Ayağa kalkmaya çabalıyor ancak yeniden banyonun içine itiliyor. Bir kibrit çakılıyor ve gövdesi bir anda masmavi alevler içinde kalıyor.</p>
		<p>Demek yanıldı! Demek her şeye rağmen kızıyla kendisi o kadar kolay sıyrılamayacaklar bu işten! Yanabilir David, ölebilir ve eğer o ölebilirse Lucy de ölebilir, hem de Lucy!</p>
		<p>Deli gibi yüzünü tokatlıyor; alev<a id="GBS.0093.03"/> alan saçları çıtırdıyor; sağa sola atılıyor David, anlamsızca böğürüyor, bu böğürtünün arkasında sözcükler yok, yalnızca korku var. Ayağa kalkmayı deniyor ama yere itiyorlar onu. Bir an gözlerindeki bulanıklık geçiyor ve burnunun dibinde mavi bir tulum ve ayakkabılar görüyor. Ayakkabının burnu yukarı kalkık, tabanına yapışmış otlar görünüyor.</p>
		<p>Elinin üstünde sessizce oynaşan bir alev var. Güçlükle<a id="GBS.0093.04"/> dizlerinin üzerine doğrulup elini lavabonun içine daldırıyor. Arkasındaki kapı kapanıyor, anahtar kilitte dönüyor.</p>
		<p>Lavabonun üzerine eğiliyor, yüzüne su çarpıyor, başını ıslatıyor. Alazlanan saçları pis pis kokuyor. Ayağa kalkıyor, giysilerindeki son alevleri eliyle vurarak söndürüyor.</p>
		<p>Kâğıtları ıslatıp yüzünü temizliyor. Gözleri yanıyor, gözkapaklarından biri kapanmış bile. Elini başına<a id="GBS.0093.05"/> sürünce parmak uçları isten kapkara oluyor. Bir kulağının üzerindeki ufacık bir yer dışında, başında hiç saç kalmamışa benziyor; başının tamamı sızlıyor. Her şey sızlıyor, her şey yanmış. Yanmış, yanıp bitmiş.</p>
		<p>“Lucy!” diye sesleniyor. “Burada mısın?”</p>
		<p>Lucy’nin mavi tulumlu o iki adamla boğuşması geliyor gözünün önüne, onlara karşı durması. Bu görüntüyü silip atmak için kıvranıyor.</p>
		<p>Arabasının<a id="GBS.0094.01"/> motorunun çalıştırıldığını duyuyor, sonra da çakıl taşlarının üzerinde gıcırdayan tekerlekleri. Bitti mi? İnanılır gibi değil ama gidiyor mu adamlar?</p>
		<p>“Lucy!” diye bağırıyor, peş peşe bağırıyor, sesine deliliğe benzer bir ton geldiğini duyana kadar bağırıyor.</p>
		<p>Sonunda, çok şükür, anahtar kilitte dönüyor. Kapıyı açtığında Lucy’nin sırtını dönmüş olduğunu görüyor. Lucy’nin üzerinde bornoz var,<a id="GBS.0094.02"/> ayakları çıplak, saçları ıslak.</p>
		<p>Onun peşinden mutfağa gidiyor, buzdolabının kapısı açık, yiyecekler yerlere saçılmış. Lucy, arka kapıda durup köpek kafeslerindeki kıyımı seyrediyor. David, onun, “Yavrularım, yavrularım!” diye mırıldandığını duyuyor.</p>
		<p>Lucy, ilk kafesin kapısını açıp içeri giriyor. Gırtlağından yaralanan köpek, her nasılsa hâlâ soluk alıp veriyor gibi. Köpeğin üzerine eğilip<a id="GBS.0094.03"/> onunla konuşuyor. Köpek kuyruğunu hafifçe sallıyor.</p>
		<p>“Lucy!” diye sesleniyor David, bir kez daha; o zaman, ilk kez Lucy gözlerini ona çeviriyor. Kaşlarını çatıyor. “Sana ne yaptılar böyle?” diyor.</p>
		<p>“Canım yavrum!” diyor David. Kafese, Lucy’nin yanına gidiyor, onu kucaklamaya çalışıyor. Lucy kendini usulca ama kararlı bir biçimde geri çekiyor.</p>
		<p>Oturma odası darmadağın, David’in odası da.<a id="GBS.0094.04"/> Bazı şeyler alınmış: Ceketi, yeni ayakkabıları ve bu, yalnızca başlangıç.</p>
		<p>Aynada kendine bakıyor. Saçlarından geriye kalan kahverengi bir kül, kafa derisini ve alnını örtüyor. Külün altındaki kafa derisi koyu pembe. Eliyle derisine dokunuyor; acıyor, sulanmaya başlıyor. Gözkapaklarından biri şişip kapanmak üzere; kaşları yok olmuş, kirpikleri de.</p>
		<p>Banyoya gidiyor ama kapı kilitli. “İçeri<a id="GBS.0094.05"/> girme,” diyor Lucy.</p>
		<p>“İyi misin? Canın yanıyor mu?”</p>
		<p>Budalaca sorular; Lucy yanıt vermiyor.</p>
		<p>David başındaki külü mutfaktaki muslukta yıkamaya çalışıyor, başından aşağı bardak bardak su döküyor. Sular ensesinden aşağı akıyor; üşüyüp titremeye başlıyor.</p>
		<p>Her gün oluyor bu, her saat, her dakika, diyor kendi kendine, ülkenin her yanında. Canını kurtardığın için şanslı sayılmalısın. Arabanı<a id="GBS.0095.01"/> alıp götürürlerken seni de içine atmadıkları için şanslı sayılmalısın ya da kafanda bir kurşunla bir su kanalının dibinde yatmadığın için. Lucy de şanslı sayılmalı. Özellikle Lucy.</p>
		<p>İnsanın bir şeylere sahip olması çok riskli; bir arabaya, bir çift ayakkabıya, bir paket sigaraya. Yeterli şey yok, arabalar yetersiz, ayakkabılar yetersiz, sigara yetersiz. İnsan çok, mal az. Olan şeyler dolaşıma<a id="GBS.0095.02"/> girmeli, böylece herkes bir günlüğüne mutlu olma fırsatı bulabilir. Kuram bu işte; kuramı uygula, getirdiği rahatlıkları kullan. İnsanların kötülüğü olmayacak; yalnızca büyük bir dolaşım sistemi olacak, acıma ya da terör bu sistemi etkilemeyecek. Bu ülkedeki yaşam böyle görülmeli, yani şematik açıdan. Yoksa çıldırır insan. Arabalar, ayakkabılar; bir de kadınlar var. Bu sistemde kadınlara ve onların<a id="GBS.0095.03"/> başına gelenlere de bir bölüm ayrılmalı.</p>
		<p>Lucy arkasından yaklaşıyor. Şimdi sırtında pantolonla yağmurluk var; saçlarını geriye taramış, yüzü temiz ve ifadesiz. David, onun gözlerinin içine bakıyor. “Canım, canım,” diyor, gözlerine yaşlar dolunca sözcükler boğazında kalıyor.</p>
		<p>Lucy, onu avutmak için parmağını kıpırdatmıyor. “Kafan korkunç görünüyor,” diyor. “Banyodaki dolapta bebek yağı var.<a id="GBS.0095.04"/> Biraz sür. Arabanı almışlar mı?”</p>
		<p>“Evet. Sanırım Port Elizabeth yönüne doğru gittiler. Polise telefon etmeliyim.”</p>
		<p>“Edemezsin. Telefonu kırmışlar.”</p>
		<p>Lucy gidiyor. David yatağın üzerine oturup bekliyor. Bir battaniyeye sarınmış olmasına karşın yine de tir tir titriyor. Bileklerinden biri şişmiş, acıyla zonkluyor. Bileğini nasıl incittiğini anımsamıyor. Hava kararmaya başlamış. Bütün bir öğle<a id="GBS.0095.05"/> sonrası şimşek hızıyla geçmiş gibi.</p>
		<p>Lucy geri dönüyor. “Kamyonetin lastiklerini indirmişler,” diyor. “Ettingerlere gidiyorum yürüyerek. Gecikmem.” Duruyor. “David, insanlar sorduklarında, sen yalnızca kendi hikâyeni anlat lütfen, kendi başına gelenleri, olur mu?”</p>
		<p>David, onun ne demek istediğini anlamıyor.</p>
		<p>“Sen kendi başına gelenleri anlat, ben de kendi başıma gelenleri,” diye yineliyor<a id="GBS.0096.01"/> Lucy.</p>
		<p>“Yanlış yapıyorsun,” diyor David, sesi birden alçalıp çatlıyor.</p>
		<p>“Hayır, yapmıyorum,” diyor Lucy.</p>
		<p>“Yavrum, yavrum!” diyor David, kollarını Lucy’ye uzatarak. O gelmeyince battaniyeyi kenara atıp kendi ayağa kalkıyor, Lucy’yi kollarına alıyor. David’in kollarında kazık gibi duruyor Lucy, yumuşamıyor.</p>
	</section>
	<section class="si-footnotes" epub:type="footnote">
		<aside class="si-footnote" epub:type="footnote" id="f18"><a class="si-backref" href="#ref_f18">18</a><span class="si-footnote-text">. (Afrikaner dili) Bu kadarı yeterli. (Y.N.)</span></aside>
		<aside class="si-footnote" epub:type="footnote" id="f19"><a class="si-backref" href="#ref_f19">19</a><span class="si-footnote-text">. Zosa dilinde, kabaca,<div style="display:none;"><a id="GBS.0096.02"/></div> “uzaklaşın”. (Y.N.)</span></aside>
		<aside class="si-footnote" epub:type="footnote" id="f20"><a class="si-backref" href="#ref_f20">20</a><span class="si-footnote-text">. Acıya son vermek için atılan öldürücü kurşun. (Ç.N.)</span></aside>
		</section>
	<div style="display:none;"><a id="GBS.0096.03"/></div></body>
</html>