<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Utanç</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:35d06487-73cf-28eb-c58a-46d3a3a28095"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0059.01"/></div>
		<section class="container">
		<h1 class="chapter-header">7</h1>
		<p>Gitmeye karar verdiğine göre onu alıkoyacak pek bir şey yok. Buzdolabını boşaltıyor, kapıları kilitliyor ve öğlen olduğunda kentlerarası yola çıkmış oluyor. Oudtshoorn’da bir mola veriyor, ertesi gün güneş doğarken yola koyuluyor; öğlen olmadan hedefine epeyce yaklaşıyor, Eastern Cape’te Grahamstown-Kenton Yolu üzerinde Salem kasabası.</p>
		<p>Kızının küçük çiftliği, kasabanın birkaç kilometre<a id="GBS.0059.02"/> dışında, kıvrıla büküle uzayan çamurlu bir yolun sonunda: beş hektarlık bir arazi, büyük bölümü işlenebilir durumda, rüzgârla çalışan bir su pompası, ahırlar ve ek binalar, bir de galvanizli sac damı ve kapalı verandasıyla alçak, yayvan, sarıya boyalı çiftlik binası. Dikenli bir tel ve öbek öbek Latin çiçekleriyle sardunyalar ön taraftaki sınırı çiziyorlar; geri kalanı toz toprak ve çakıltaşı.</p><div style="display:none;"><a id="GBS.0059.03"/></div>
		<p>Giriş yolunda eski bir VW steyşın araba park etmiş; David arabasını onun arkasına çekiyor. Verandanın loşluğundan Lucy güneşe çıkıyor. David bir an tanıyamıyor kızını. Görmeyeli bir yıl olmuş, bu arada Lucy epeyce kilo almış. Kalçaları ile göğüsleri (nasıl dese) genişlemiş. Çıplak ayaklı olmasına aldırmadan, David’e hoş geldin; demek için yaklaşıyor Lucy, kollarını açıp onu kucaklıyor, yanağından<a id="GBS.0059.04"/> öpüyor.</p>
		<p>Ne hoş bir kız, diye düşünüyor David, onu kucaklarken; bu upuzun yolculuğun sonunda ne hoş bir karşılama!</p>
		<p>Geniş, loş ve öğle vakti bile serin olan ev, büyük ailelerin yaşadığı, araba dolusu konukların geldiği günlerden kalma. Altı yıl önce, Lucy buradaki bir komüne katılmak üzere gelmişti, Grahamstown’da deri eşya ve pişmiş topraktan kap kaçak satan gençlerden oluşan bir gruptu bu;<a id="GBS.0059.05"/> tarlada, mısır ekili yerlerin arasında kenevir de yetiştiriyorlardı. Komün dağıldığında ve kalan üyeler New Bethesda’ya gittiklerinde, Lucy, arkadaşı Helen ile birlikte çiftlikte kalmıştı. Oraya âşık olduğunu söylüyordu; orada adam gibi çiftçilik yapmak istiyordu. David, onun çiftliği satın almasına yardımcı olmuştu. İşte şimdi karşısındaydı Lucy, çiçekli elbisesi, çıplak ayaklarıyla falan, fırında<a id="GBS.0060.01"/> pişen şeylerin kokusuyla dolu bir evde; artık çiftçilik oynayan bir çocuk değil, sıkı bir çiftçiydi o, bir <em>boervrou</em><a class="si-noteref" epub:type="noteref" href="#f12" id="ref_f12">12</a> idi.</p>
		<p>“Sana Helen’in odasını vereceğim,” diyor Lucy. “Sabah güneşini alıyor. Bu kış, sabahları ne kadar soğuk oldu, bilemezsin.”</p>
		<p>“Helen nasıl?” diye soruyor David. Helen, iriyarı, üzgün bakışlı bir kadın, boğuk bir sesi, bozuk bir cildi var, Lucy’den de büyük. Lucy’nin bu<a id="GBS.0060.02"/> kadında ne bulduğunu hiçbir zaman anlayamadı David; keşke Lucy daha iyi birini bulsa ya da biri onu bulsa, diye düşünüyor.</p>
		<p>“Helen, nisandan beri Johannesburg’da. Yardımcıları saymazsan ben yalnızım burada.”</p>
		<p>“Bana bunu söylememiştin. Yalnız kalmak huzursuz etmiyor mu seni?”</p>
		<p>Lucy omuzlarını silkiyor. “Köpekler var. Köpekler hâlâ işe yarıyor. Ne kadar çok köpek olursa o kadar caydırıcı oluyor.<a id="GBS.0060.03"/> Hem, hırsız falan girerse bir kişi olmuşum, iki kişi olmuşuz pek fark edeceğini sanmıyorum.”</p>
		<p>“Çok felsefi bir düşünce.”</p>
		<p>“Evet, başka çaren kalmazsa felsefe yap.”</p>
		<p>“Ama silahın var.”</p>
		<p>“Bir tüfeğim var. Sana gösteririm. Bir komşudan satın aldım. Hiç kullanmadım ama var.”</p>
		<p>“İyi. Silahlı bir filozof demek. Hoşuma gitti.”</p>
		<p>Köpekler ve bir silah; fırında ekmek, toprakta ürün. Kendisi de,<a id="GBS.0060.04"/> Lucy’nin annesi de kentli, entelektüel insanlar olmalarına karşın, ortaya böyle eskiye bağlı, sağlam bünyeli genç bir çiftçi çıkarmaları şaşırtıcı. Ama belki de onu ortaya koyan kendileri değildi belki en büyük pay tarihindi.</p>
		<p>Lucy, ona çay veriyor. David’in karnı aç; ev yapımı frenkinciri marmelatı sürülmüş iki koca dilim ekmeği mideye indiriyor. Yemek yerken Lucy’nin gözlerini üzerinden ayırmadığını<a id="GBS.0060.05"/> hissediyor. Dikkatli olmalı: Anne ya da babasının bedeninin çalışmasından daha itici gelen bir şey yoktur çocuklara.</p>
		<p>Lucy’nin tırnakları kir içinde. Toprak kiri: Onurlu bir şey, diye düşünüyor David.</p>
		<p>Helen’in odasına gidip bavulunu açıyor. Çekmeceler boş; büyük, eski elbise dolabında yalnızca bir tek iş tulumu asılı. Helen gittiyse geçici olarak gitmemiş demek.</p>
		<p>Lucy, David’e araziyi gezdiriyor.<a id="GBS.0061.01"/> Suyu boşa harcamamasını, fosseptiği pisletmemesini hatırlatıyor. Bunları biliyor David; ama yine de ses çıkarmadan dinliyor. Sonra Lucy, onu alıp bakımını üstlendiği köpeklerin kaldığı kulübelere götürüyor. Geçen gelişinde orada bir tek kulübe vardı. Şimdi beş tane, sağlamca kurulmuş, zemini beton, galvanizli direkleri ve payandalarıyla, tel örgüleriyle, genç mavi-kauçuk ağaçlarının gölgesinde<a id="GBS.0061.02"/> beş kulübe. Köpekler Lucy’yi görünce coşuyorlar: dobermanlar, Alman çoban köpekleri, ridgebacklar, bulteriyerler, rottweilerler. “Hepsi de bekçi köpeği,” diyor Lucy. “Kısa süre kalan, çalışan köpekler bunlar, iki haftalığına, bir haftalığına, bazen de yalnız hafta sonu için geliyorlar. Ev köpekleri daha çok yaz tatillerinde geliyor.”</p>
		<p>“Ya kediler? Kedi almıyor musun?”</p>
		<p>“Gülme sakın. Kedileri<a id="GBS.0061.03"/> de almayı düşünüyorum. Ama henüz onlar için hazırlığım yok.”</p>
		<p>“Pazardaki tezgâhını hâlâ kuruyor musun?”</p>
		<p>“Evet, cumartesi sabahları. Seni de götürürüm.”</p>
		<p>İşte Lucy hayatını böyle kazanıyor: hayvanlara bakarak, çiçek ve bahçe ürünleri satarak. Bundan daha basit bir şey olamaz.</p>
		<p>“Bu köpeklerin canı sıkılmıyor mu?” Tek kişilik bir kafeste duran, yanık ten rengi dişi bir buldogu gösteriyor<a id="GBS.0061.04"/> eliyle David; köpek başını patilerinin üzerine yaslamış, ayağa kalkmaya gerek görmeden karamsar bakışlarla onları gözlüyor.</p>
		<p>“Katy mi? Terk ettiler onu. Sahipleri çekip gittiler. Aylardır param ödenmiyor. Bu köpeği ne yapacağımı bilmiyorum. Sanırım ona bir yuva bulmaya çalışacağım. Surat asıyor ama bir şeyi yok. Her gün kafesinden çıkartıp idman yaptırıyoruz. Ya ben ya da Petrus çıkartıyor onu.<a id="GBS.0061.05"/> Anlaşmaya uygun olarak.”</p>
		<p>“Petrus mu?”</p>
		<p>“Onunla tanışacaksın. Petrus benim yeni yardımcım. Aslında, marttan bu yana ortağım. Sıkı biri.”</p>
		<p>Lucy’yle birlikte kıyısında bir ördek ailesinin huzurlu huzurlu yüzdüğü toprak duvarlı su bendinin ve arı kovanlarının yanından, bahçenin içinden geçiyorlar: Çiçek tarhları ve kış sebzeleri, karnabaharlar, patatesler, pancar, pazı, soğan var. Arazinin<a id="GBS.0062.01"/> ucundaki pompaya ve su deposuna gidiyorlar. Son iki yıldır bol yağmur yağmış, su seviyesi yükselmiş.</p>
		<p>Bu konularda rahatça konuşabiliyor Lucy. Genç kuşaktan bir öncü çiftçi o. Eskiden hayvan sürüleri ve mısırlar vardı. Şimdiyse köpekler ve nergisler. Her şey ne kadar çok değişirse o kadar aynı kalıyor. Tarih tekerrür ediyor, ancak daha ufak çaplı bir damarda. Belki de tarih ders almıştır.</p>
		<p><a id="GBS.0062.02"/>Bir sulama kanalının yanından yürüyerek geri dönüyorlar. Lucy’nin çıplak ayaklarının parmakları kırmızı toprağı kavrıyor, geride belirgin izler bırakıyor. Yeni yaşamına gömülmüş, sağlam bir kadın. İyi! Arkasında bırakacağı buysa –bu evlat, bu kadın– o zaman David’in utanacağı bir şey yok demektir.</p>
		<p>“Beni eğlendirmene gerek yok,” diyor Lucy’ye, eve döndüklerinde. “Kitaplarım yanımda. Yalnızca<a id="GBS.0062.03"/> bir masa ile bir sandalyeye ihtiyacım var.”</p>
		<p>“Özel bir şey üzerinde mi çalışıyorsun?” diye soruyor Lucy, ihtiyatla. David’in işinden pek söz etmezler.</p>
		<p>“Planlarım var. Byron’un son yılları üzerine bir şey. Bir kitap değil ya da daha önce yazdığım kitaplar gibi değil. Daha çok, sahne için bir şey olacak. Metin ve müzik. Oyuncular konuşacak ve şarkı söyleyecekler.”</p>
		<p>“Hâlâ böyle şeyler yapmak<a id="GBS.0062.04"/> istediğini hiç bilmiyordum.”</p>
		<p>“Bir şeylerle uğraşmak istedim. Ama amacım yalnız bu değil. İnsan arkasında bir şeyler bırakmak istiyor. Ya da en azından erkekler arkalarında bir şeyler bırakmak istiyor. Kadınların işi daha kolay.”</p>
		<p>“Neden kadınların işi daha kolay?”</p>
		<p>“Kolay derken, canlı bir şey yaratmaları daha kolay demek istiyorum.”</p>
		<p>“Bir baba olmanın önemi yok mu?”</p>
		<p>“Baba olmak...<a id="GBS.0062.05"/> Anne olmakla karşılaştırınca baba olmanın çok soyut bir iş olduğunu hissetmeden duramıyorum. Ama bekleyip görelim bakalım. Eğer bir şeyler ortaya çıkarabilirsem, ilk öğrenen sen olacaksın. İlk ve büyük olasılıkla son öğrenen.”</p>
		<p>“Müziğini de sen mi hazırlayacaksın?”</p>
		<p>“Müziği başka bir yerden alacağım, büyük bölümünü. Başka yerden almak vicdanımı rahatsız etmez. Başlangıçta, oldukça bol orkestrasyon<a id="GBS.0063.01"/> gerektiren bir iş olduğunu düşünmüştüm. Örneğin Strauss gibi. Bu da beni aşardı. Şimdi tam tersine yöneliyorum, eşlik eden orkestra çok hafif olacak, keman, çello, obua ve belki de fagot. Zaten her şey düşünce aşamasında henüz. Bir tek nota bile yazmadım; dikkatim dağılmıştı. Başıma neler geldiğini duymuş olmalısın.”</p>
		<p>“Roz telefonda bir şeyler söyledi.”</p>
		<p>“Eh, şimdi bu konuya girmeyelim. Başka<a id="GBS.0063.02"/> zaman.”</p>
		<p>“Üniversiteden kesin olarak ayrıldın mı?”</p>
		<p>“İstifa ettim. İstifa etmem istendi.”</p>
		<p>“Özleyecek misin?”</p>
		<p>“Özleyecek miyim? Bilmiyorum. Parlak bir hoca değildim. Öğrencilerimle aramdaki uyumsuzluğun gitgide büyüdüğünü hissediyordum. Anlattıklarımı dinlemiyorlardı bile. Bu yüzden belki de özlemem okulu. Belki de ayrılışımın tadını çıkarırım.”</p>
		<p>Kapının eşiğinde bir adam duruyor, uzun<a id="GBS.0063.03"/> boylu, üzerinde mavi tulum, lastik çizmeler ve yün bir başlık var. “Petrus, gelsene, babamla tanıştırayım seni,” diyor Lucy.</p>
		<p>Petrus, çizmelerini siliyor. El sıkışıyorlar. Kırış kırış, açık havada yıpranmış bir yüz; keskin gözler. Kırk mı? Kırk beş mi?</p>
		<p>Petrus, Lucy’ye dönüyor. “İlaç,” diyor, “ilacı almaya geldim.”</p>
		<p>“Arabada. Bekle, alıp geleyim.”</p>
		<p>Petrus ile David baş başa kalıyorlar.<a id="GBS.0063.04"/> “Demek köpeklerle ilgileniyorsunuz,” diyor David, sessizliği bozmak için.</p>
		<p>“Köpeklerle ilgileniyorum, bahçeye de bakıyorum. Evet.” Petrus sırıtıyor. “Hem bahçıvanım, hem de köpek-adamı.” Durup düşünüyor. “Köpek-adamı,” diyor, tadını çıkara çıkara.</p>
		<p>“Cape Town’dan arabayla az önce geldim. Zaman zaman kızımın burada yalnız başına yaşaması beni kaygılandırıyor. Her şeyden uzakta burası.”</p>
		<p><a id="GBS.0063.05"/>“Evet,” diyor Petrus, “tehlikeli.” Bir an susuyor. “Bugünlerde her şey tehlikeli. Ama sanırım burada sorun yok.” Yine gülümsüyor.</p>
		<p>Lucy elinde küçük bir şişeyle dönüyor. “Ölçüyü biliyorsun: on litre suya bir çay kaşığı.”</p>
		<p>“Evet, biliyorum.” Petrus alçak kapıdan geçmek için başını eğerek dışarı çıkıyor.</p>
		<p>“Petrus iyi birine benziyor,” diyor David.</p>
		<p>“Aklı başında bir adam.”</p>
		<p>“Çiftlikte mi<a id="GBS.0064.01"/> yaşıyor?”</p>
		<p>“Karısıyla birlikte eski ahırda kalıyorlar. Elektrik bağlattım. Oldukça rahat. Adelaide’de bir karısı daha var, çocukları da, birkaçı yetişkin yaşta. Ara sıra gidip onların yanında kalır.”</p>
		<p>Lucy’yi işiyle baş başa bırakıp yürüyüşe çıkıyor David, Kenton Yolu’na kadar gidiyor. Serin bir kış günü; güneş seyrek, sararmış otların benek benek göründüğü kırmızı tepelerin üzerinde alçalmaya<a id="GBS.0064.02"/> başlamış. Verimsiz bir arazi, verimsiz bir toprak, diye düşünüyor David. Tükenmiş. Yalnızca keçilerin işine yarar. Lucy, gerçekten de bütün hayatını burada geçirmeye kararlı mı? David geçici bir süre olmasını diliyor.</p>
		<p>Okuldan eve dönen bir grup çocukla karşılaşıyor. Çocuklara selam veriyor; onlar da ona. Taşra usulü. Cape Town geçmişe gömülmeye başladı bile.</p>
		<p>Birdenbire Melanie’nin anısı<a id="GBS.0064.03"/> canlanıyor zihninde: uçları yukarı bakan küçük, zarif göğüsleri, pürüzsüz, düz karnı. İçinden bir arzu dalgası kabarıyor. O yaşadığı her neyse henüz geçmemiş.</p>
		<p>Eve dönüp bavulunu boşaltıyor. Bir kadınla birlikte yaşamayalı çok olmuş. Davranışlarına dikkat etmesi gerekecek; kibar olması gerekecek.</p>
		<p><em>Geniş</em>, Lucy için hoş bir söz. Çok geçmeden iyice kilo alacak. Aşkla ilgisini kesince insan böyle<a id="GBS.0064.04"/> kendini bırakıyor. <em>Qu’est devenue ce front poli, ces cheveux blonds, sourcils voutés?</em><a class="si-noteref" epub:type="noteref" href="#f13" id="ref_f13">13</a></p>
		<p>Akşam yemeği basit: çorba ve ekmek, arkasından da tatlı patates. Genelde tatlı patatesten hoşlanmaz David ancak Lucy, onu limon kabuğu, tereyağı ve baharatlarla çeşnilendirince lezzetli oluyor, hatta lezzetliden de öte.</p>
		<p>“Bir süre kalacak mısın?” diye soruyor Lucy.</p>
		<p>“Bir hafta? Bir hafta diyelim mi?<a id="GBS.0064.05"/> Bu kadar zaman bana katlanabilir misin?”</p>
		<p>“İstediğin kadar kalabilirsin. Ben senin sıkılmandan korkuyorum.”</p>
		<p>“Sıkılmam.”</p>
		<p>“Bir hafta sonra nereye gideceksin?”</p>
		<p>“Henüz bilmiyorum. Belki de amaçsızca dolaşırım, uzun uzun dolaşırım.”</p>
		<p>“Eh, kalırsan sevinirim.”</p>
		<p>“Böyle söylediğin için sağ ol canım ama senin dostluğunu yitirmek istemem. Uzun ziyaretler dostluğu bozar.”</p>
		<p>“Peki buna ziyaret<a id="GBS.0065.01"/> demesek olur mu? Sığınma desek? Belirsiz bir süre için sığınmayı kabul eder miydin?”</p>
		<p>“Sığınayım mı? Durum o kadar kötü değil, Lucy. Kaçak değilim ki ben.”</p>
		<p>“Roz, bana kötü kokular geldiğini söyledi.”</p>
		<p>“Bunu başıma kendim açtım. Bir uzlaşma önerildi bana ama kabul etmedim.”</p>
		<p>“Ne tür bir uzlaşma?”</p>
		<p>“Yeniden eğitilme. Kişiliğimin düzeltilmesi. Kod sözcüğü <em>danışma</em> idi.”</p>
		<p>“Bir parçacık<a id="GBS.0065.02"/> danışmaya gerek duymayacak kadar kusursuz biri misin sen?”</p>
		<p>“Bana fazlasıyla Mao’nun Çini’ni hatırlatıyor. Sözünü geri alma, özeleştiri, halk önünde özür dileme... Ben geri kafalı biriyim, duvarın önüne dikilip kurşuna dizilmeyi yeğlerim. Zaten böyle oldu.”</p>
		<p>“Kurşuna dizilmek mi? Bir öğrenciyle ilişkiye girdin diye mi? Biraz aşırı değil mi bu, David? Her zaman olan şeyler bunlar. En azından<a id="GBS.0065.03"/> ben öğrenciyken oluyordu. Her seferinde böyle ceza verilseydi, öğretmenlik mesleği yok olurdu.”</p>
		<p>David omuzlarını silkiyor. “İffetlilik egemen şimdi. Herkesin özel hayatı ortada. Temel içgüdüler saygınlık görüyor, temel içgüdüler ve duygular. Bir gösteri istediler: Göğsünü döv dediler, pişmanlık göster, mümkünse gözyaşı dök. Bir televizyon gösterisi, senin anlayacağın. Ben razı olmadım.”</p>
		<p><a id="GBS.0065.04"/>“Aslında beni hadım etmek istiyorlardı,” diye ekleyecekti az kalsın; ama bu sözleri söyleyemezdi, kızına söyleyemezdi. İşin aslı şuydu ki, bir başkasının kulağından dinleyince bütün o tiradı, nedense melodramatik, abartılı görünmüştü.</p>
		<p>“Demek sen kararında direndin, onlar da kendi kararlarında. Böyle mi oldu?”</p>
		<p>“Aşağı yukarı.”</p>
		<p>“Bu kadar ayak dirememeliydin, David. Ayak diremek kahramanlık<a id="GBS.0065.05"/> değildir. Bu işi bir kez daha düşünmek için zamanın var mı?”</p>
		<p>“Hayır, hüküm verildi.”</p>
		<p>“Temyiz yok mu?”</p>
		<p>“Temyiz yok. Şikâyetçi değilim. Ahlaksızlıkla suçlanıp suçlu olduğunu kabul ettikten sonra karşılığında herkesten anlayış bekleyemezsin ki. Bir yaştan sonra olmaz bu. Bir yaştan sonra insan temyize başvurmaz, işte bu kadar. Ciddiyetini takınırsın ve hayatının geri kalan kısmını tamamlarsın.<a id="GBS.0066.01"/> Ömrünü tamamlarsın.”</p>
		<p>“Eh, çok yazık. Burada istediğin kadar kal. Hangi nedenle olursa olsun.”</p>
		<p class="margined-dbl">David erkenden yatıyor. Gece yarısı, havlama sesleriyle uyanıyor. Özellikle köpeklerden biri ısrarla havlıyor, kurulmuş gibi, durmaksızın havlıyor; ötekiler ona katılıyorlar, sonra yavaşlıyorlar, pes ediyoruz dememek için yeniden eşlik ediyorlar o köpeğin havlamasına.</p>
		<p>“Bu her gece böyle mi?”<a id="GBS.0066.02"/> diye soruyor ertesi sabah Lucy’ye.</p>
		<p>“İnsan alışıyor. Kusura bakma.”</p>
		<p>David başını iki yana sallıyor.</p>
	</section>
	<section class="si-footnotes" epub:type="footnote">
			<aside class="si-footnote" epub:type="footnote" id="f12"><a class="si-backref" href="#ref_f12">12</a><span class="si-footnote-text">. Yerel dilde sağlam kadın. (Y.N.)</span></aside>
			<aside class="si-footnote" epub:type="footnote" id="f13"><a class="si-backref" href="#ref_f13">13</a><span class="si-footnote-text">. (Fr.) O düzgün alna, o sarı saçlara, yay kaşlara ne oldu? (Ç.N.)</span></aside>
	</section>
	<div style="display:none;"><a id="GBS.0066.03"/></div></body>
</html>