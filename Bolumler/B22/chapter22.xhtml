<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Utanç</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:35d06487-73cf-28eb-c58a-46d3a3a28095"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0187.01"/></div>
		<section class="container">
		<h1 class="chapter-header">22</h1>
		<p>Lucy ile bağlantısını telefonla sürdürüyor. Konuşmaları sırasında Lucy, onu, çiftlikte her şeyin yolunda gittiğine inandırmaya çalışıyor, o da Lucy’nin sözlerine güvendiği izlenimini yaratmaya çabalıyor. Çiçek tarhlarında çok çalışıyorum, diyor Lucy, ilkbahar çiçekleri gonca vermiş. Köpek kulübeleri yeniden canlanıyormuş. Tam pansiyon kalan iki köpek varmış, bu sayının artmasını bekliyormuş.<a id="GBS.0187.02"/> Petrus evle meşgul oluyormuş ama yardım etmeye pek gönüllü değilmiş. Shawlar sık sık ziyarete geliyorlarmış. Hayır, paraya ihtiyacı yokmuş.</p>
		<p>Ama Lucy’nin sesindeki bir şey David’i rahatsız ediyor. Bev Shaw’a telefon ediyor. “Sorabileceğim tek kişi sensin,” diyor ona. “Lucy nasıl, doğruyu söyle.”</p>
		<p>Bev Shaw temkinli. “Sana ne anlattı?”</p>
		<p>“Bana her şeyin yolunda gittiğini anlatıyor. Ama sesi<a id="GBS.0187.03"/> zombi gibi çıkıyor. Yatıştırıcı almış gibi konuşuyor. Alıyor mu?”</p>
		<p>Bev Shaw soruyu yanıtlamaktan kaçınıyor. Bununla birlikte, sözcüklerini dikkatle seçerek, birtakım “gelişmeler” olduğunu söylüyor.</p>
		<p>“Ne gelişmesi?”</p>
		<p>“Söyleyemem David. Beni zorlama. Lucy kendisi anlatmalı.”</p>
		<p>Lucy’ye telefon ediyor. “Durban’a gitmem gerekiyor,” diyor, yalan söyleyerek. “Bir iş olasılığı var da. Bir-iki günlüğüne<a id="GBS.0187.04"/> uğrayabilir miyim?”</p>
		<p>“Bev’le mi konuştun?”</p>
		<p>“Bev’in bununla ne ilgisi var. Gelebilir miyim?”</p>
		<p>Port Elizabeth’e uçakla gidip orada bir araba kiralıyor. İki saat sonra anayoldan çıkıp çiftliğe giden yan yola sapıyor, Lucy’nin çiftliğine, Lucy’nin topraklarına.</p>
		<p>Burası David’in de toprağı mı? Toprak kendininmiş gibi gelmiyor David’e. Burada geçirdiği onca zamana karşın yabancı bir ülke gibi<a id="GBS.0187.05"/> burası.</p>
		<p>Değişiklikler olmuş. Pek de ustalıkla yerleştirilmemiş bir dikenli tel, şimdi Lucy ile Petrus’un arazisini birbirinden ayırıyor. Petrus’un tarafında birkaç tane sıska inek otluyor, Petrus’un evi gerçek olmuş. Gri ve biçimsiz bir ev bu, eski çiftlik evinin doğusunda, ufak bir tepenin üzerinde yükseliyor; sabahları gölgesi uzun vuruyordur, diye düşünüyor David.</p>
		<p>Lucy kapıyı açıyor,<a id="GBS.0188.01"/> üzerinde geceliğe benzeyen biçimsiz bir giysi var. Eskiden olduğu gibi canlı ve sağlıklı görünmüyor. Teni matlaşmış, saçları yıkanmamış. David’ in kucaklamasına içtenliksiz bir karşılık veriyor. “İçeri gel,” diyor, “çay yapıyordum.”</p>
		<p>Mutfaktaki masanın başında oturuyorlar. Lucy çay koyuyor, David’in önüne bir paket zencefilli bisküvi bırakıyor. “Şu Durban’daki teklifi anlatsana,” diyor.</p>
		<p><a id="GBS.0188.02"/>“Sonra anlatırım. Senin için kaygılandığım için buradayım Lucy. İyi misin sen?”</p>
		<p>“Gebeyim.”</p>
		<p>“Nesin?”</p>
		<p>“Gebeyim.”</p>
		<p>“Kimden? O gün mü oldu?”</p>
		<p>“O gün.”</p>
		<p>“Anlamıyorum. Senin ve o doktorunun bunun çaresine baktığınızı sanıyordum.”</p>
		<p>“Hayır.”</p>
		<p>“Hayır da ne demek? Yani çaresine bakmamış mıydın?”</p>
		<p>“Önlem aldım. Senin ima ettiğin dışında her konuda önlem aldım. Ama kürtaj yaptırmam. Böyle<a id="GBS.0188.03"/> bir şeyi yeniden yaşamaya hazır değilim.”</p>
		<p>“Böyle hissettiğini bilmiyordum. Kürtaja karşı olduğunu bana hiç söylememiştin. Hem bu kürtaj da nereden çıktı? Senin Ovral aldığını sanıyordum.”</p>
		<p>“Bunun inançla bir ilgisi yok. Hem Ovral aldığımı hiçbir zaman söylemedim.”</p>
		<p>“Bana daha önce söyleyebilirdin. Neden benden sakladın?”</p>
		<p>“Çünkü senin bana patlamana dayanacak halim yoktu. David, benim<a id="GBS.0188.04"/> yaptıklarımı beğenmene ya da beğenmemene bakarak sürdüremem yaşamımı. Artık bunu yapamam. Benim yaptığım her şey, senin yaşamöykünün bir parçasıymış gibi davranıyorsun. Sen baş kahramansın, ben oyunun yarısına kadar sahneye çıkmayan yardımcı oyuncuyum. Eh, senin düşündüğün gibi insanlar başoyuncu ve yardımcı oyuncu diye ikiye ayrılmazlar. Ben yardımcı oyuncu değilim. Benim kendime ait bir yaşamım<a id="GBS.0188.05"/> var, seninki nasıl senin için değerliyse benim yaşamım da benim için değerli. Kendi yaşamımda kararlarımı kendim veririm.”</p>
		<p>Bir patlama mı? Lucy’nin yaptığı da bir patlama değil mi? “Yeter Lucy,” diyor, masanın üzerinden uzanıp onun elini tutarken. “Bu çocuğu doğuracağını mı söylüyorsun bana?”</p>
		<p>“Evet.”</p>
		<p>“O adamlardan birinin çocuğunu mu?”</p>
		<p>“Evet.”</p>
		<p>“Neden?”</p>
		<p>“Neden mi? Ben bir kadınım,<a id="GBS.0189.01"/> David. Çocuklardan nefret ettiğimi mi sanıyorsun? Babası onlardan biri diye çocuktan vaz mı geçeyim?”</p>
		<p>“Kimden olduğunu biliyordun. Ne zaman doğacak?”</p>
		<p>“Mayısta. Mayıs sonunda.”</p>
		<p>“Kesin kararını verdin mi?”</p>
		<p>“Evet.”</p>
		<p>“Pekâlâ. İtiraf edeyim ki bu benim için bir şok oldu; ama senin yanındayım, neye karar verirsen ver. Bundan kuşkun olmasın. Şimdi yürüyüşe çıkıyorum. Daha sonra yine konuşuruz.”</p><div style="display:none;"><a id="GBS.0189.02"/></div>
		<p>Neden şimdi konuşmuyorlar? Çünkü David sarsılmış. Çünkü o da patlayabilir.</p>
		<p>Bu işi yeniden yaşamaya hazır olmadığını söylüyor Lucy. Demek daha önce de kürtaj yaptırmış. Asla aklına gelmezdi bu. Ne zaman olmuş olabilir? Henüz evden ayrılmadan mı? Rosalind biliyor muydu, David’den saklamışlar mıydı?</p>
		<p>Üçlü çete. Üç baba birden. Hırsızdan çok tecavüzcüler demişti Lucy onlar için; o bölgede dolaşan,<a id="GBS.0189.03"/> kadınlara saldıran, vahşi emellerini yerine getiren tecavüzcü vergi tahsildarları. Eh, Lucy yanılıyordu. Tecavüz etmiyorlar, çiftleşiyorlardı. Gösteriyi yürüten zevk alma ilkesi değil, husyelerdi, kendilerini rahmin içine boşaltmak isteyen tohum dolu torbalar. Sonra bir bakıyorsunuz <em>çocuk</em>! Kızının rahmindeki küçük bir solucandan başka bir şey değilken ona çocuk, demeye başlamış bile. Öylesi tohumlar<a id="GBS.0189.04"/> ne tür bir çocuğa hayat verebilir ki; kadının içine aşkla değil kinle boşaltılan, birbirine karışan, köpek idrarı gibi, kızını lekelemek, damgalamak amacıyla boşaltılan tohumlar?</p>
		<p>Bir oğula sahip olma duygusu taşımayan bir baba; her şey böyle mi sona erecekti, rolü böyle mi tükenecekti, toprağa sızan su gibi? Kim düşünürdü bunu? Her günkü gibi bir gün, bulutsuz bir gökyüzü, tatlı bir güneş;<a id="GBS.0189.05"/> ama yine de birden her şey değişiyor, baştan aşağı değişiyor!</p>
		<p>Mutfağın dışında duvara dayanıyor, yüzünü ellerinin arasına gömüyor, göğsü kabarıyor, kabarıyor ve sonunda ağlıyor.</p>
		<p class="margined-dbl">Lucy’nin artık kullanmadığı eski odasına yerleşiyor. Öğleden sonranın geri kalan kısmında Lucy’den uzak duruyor, düşünmeden bir şey söylerim diye korkuyor.</p>
		<p>Akşam yemeğinde yeni bir şey çıkıyor ortaya. “Aklıma<a id="GBS.0190.01"/> gelmişken,” diyor Lucy, “çocuk geri geldi.”</p>
		<p>“Çocuk mu?”</p>
		<p>“Evet, Petrus’un partisinde tartıştığın çocuk. Petrus’ un yanında kalıyor, ona yardım ediyor. Adı Pollux.<a class="si-noteref" epub:type="noteref" href="#f44" id="ref_f44">44</a>”</p>
		<p>“Adı Mncedisi değil mi? Nqabayakhe değil mi? Telaffuz edilmesi güç bir ad değil de yalnızca Pollux mu?”</p>
		<p>“P-O-L-L-U-X. Hem David, şu berbat alaycılığından vazgeçsen olmaz mı?”</p>
		<p>“Ne demek istediğini bilmiyorum.”</p>
		<p>“Elbette<a id="GBS.0190.02"/> biliyorsun. Ben çocukken yıllarca bana karşı kullandın bunu, amacın beni küçük düşürmekti. Unutmuş olamazsın. Her neyse, Pollux, Petrus’un karısının kardeşi oluyor. Bu gerçek bir kardeş anlamına geliyor mu, bilmiyorum. Ama Petrus’un ona karşı görevleri var, aile içi görevler.”</p>
		<p>“Şimdi her şey ortaya çıkmaya başlıyor. Genç Pollux, suç mahalline geri dönüyor, biz de hiçbir şey olmamış gibi davranacağız.”</p><div style="display:none;"><a id="GBS.0190.03"/></div>
		<p>“Öfkelenme David, yararı yok. Petrus’un dediğine göre Pollux okulu bırakmış, iş de bulamıyormuş. Onun buralarda olduğunu söyleyip seni uyarmak istedim. Senin yerinde olsam ondan uzak dururdum. O çocukta tuhaf bir şey var. Ama buradan gitmesini söyleyemem ona, buna yetkim yok.”</p>
		<p>“Özellikle de...” cümlesini bitirmiyor David.</p>
		<p>“Özellikle de ne? Söyle.”</p>
		<p>“Özellikle de karnındaki çocuğun babası<a id="GBS.0190.04"/> ise. Lucy durumun gülünçleşiyor, hatta gülünçten de öte, uğursuz oluyor. Bunu nasıl görmezsin, bilmiyorum. Sana yalvarıyorum, çok geç olmadan çiftlikten uzaklaş. Yapılacak tek mantıklı şey bu.”</p>
		<p>“Şuna <em>çiftlik</em> deyip durma David. Burası bir çiftlik değil, sadece bir şeyler yetiştirdiğim bir toprak parçası; bunu ikimiz de biliyoruz. Ama yo, vazgeçmeyeceğim.”</p>
		<p>Yatmaya giderken yüreğinde bir ağırlık<a id="GBS.0190.05"/> var David’in. Lucy ile arasında değişen bir şey yok, düzelen bir şey de. David sanki hiç gitmemiş gibi yine birbirlerine giriyorlar.</p>
		<p class="margined-dbl">Sabah olmuş. David, yeni konulan çitin üzerinden atlıyor. Petrus’un karısı eski ahırların arkasında çamaşır asıyor. “Günaydın,” diyor David. “<em>Molo</em>. Petrus’u arıyorum.”</p>
		<p>Kadın David’in yüzüne bakmıyor; ama eliyle uyuşuk uyuşuk inşaat alanını gösteriyor. Hareketleri<a id="GBS.0191.01"/> ağır, yorgun. Doğum yakın; David bile görebiliyor bunu.</p>
		<p>Petrus pencerelere cam takıyor. Uzun uzadıya selam faslı var ama David şimdi hiç o havada değil. “Lucy bana oğlanın geri döndüğünü söyledi,” diyor. “Pollux. Lucy’ye saldıran oğlan.”</p>
		<p>Petrus elindeki bıçağı sıyırıyor, yere bırakıyor. “O benim akrabam,” diyor, ‘r’yi yuvarlayarak. “Böyle bir şey oldu diye ona gitmesini mi söyleyeceğim?”</p><div style="display:none;"><a id="GBS.0191.02"/></div>
		<p>“Onu tanımadığını söylemiştin. Bana yalan söyledin.”</p>
		<p>Petrus piposunu sararmış dişlerinin arasına oturtuyor, kuvvetle emiyor. Sonra ağzından alıyor onu ve sırıtıyor. “Yalan söylüyorum,” diyor, “sana yalan söylüyorum.” Yeniden emiyor pipoyu. “Sana neden yalan söylüyorum?”</p>
		<p>“Bana değil, kendine sor bunu Petrus. Neden yalan söylüyorsun?”</p>
		<p>Gülümseme siliniyor. “Sen gidiyorsun, sonra yine geri<a id="GBS.0191.03"/> geliyorsun; neden?” Meydan okurcasına bakıyor. “Burada bir işin yok. Çocuğuna bakmaya geliyorsun. Ben de kendi çocuğuma bakıyorum.”</p>
		<p>“Senin çocuğun mu? Şimdi bu Pollux senin çocuğun mu oluyor?”</p>
		<p>“Evet. O bir çocuk. Benim ailem o, benim yakınım.”</p>
		<p>Demek öyle. Artık yalan yok. <em>Benim ailem</em>. Olabildiği kadar açık bir yanıt. Eh, Lucy de <em>onun ailesi</em>.</p>
		<p>“Olanların kötü bir şey olduğunu söylüyorsun,”<a id="GBS.0191.04"/> diye sürdürüyor Petrus. “Ben de kötü olduğunu söylüyorum. Kötü. Ama bitti.” Pipoyu ağzından çekiyor, sapını sertçe havaya saplıyor. “Bitti.”</p>
		<p>“Bitmedi. Ne demek istediğimi anlamamış gibi yapma. Daha bitmedi. Tam tersine, henüz başlıyor. Ben öldükten, sen öldükten sonra bile sürecek.”</p>
		<p>Petrus düşünceli düşünceli bakıyor ona, anlamamış numarası yapmıyor. “Pollux onunla evlenecek,” diyor sonunda.<a id="GBS.0191.05"/> “Lucy ile evlenecek, ne var ki çok genç daha, evlenemeyecek kadar genç. Hâlâ bir çocuk.”</p>
		<p>“Tehlikeli bir çocuk. Genç bir serseri. Çakalın teki.”</p>
		<p>Petrus bu hakaretleri bir kenara itiyor. “Evet, çok genç o, çok genç. Belki günün birinde evlenir ama şimdi değil. Ben evlenirim.”</p>
		<p>“Kiminle evlenirsin?”</p>
		<p>“Lucy ile evlenirim.”</p>
		<p>David kulaklarına inanamıyor. Demek buydu, hayali rakiple girişilen<a id="GBS.0192.01"/> o dövüşün amacı buydu: bu öneri, bu darbe! Petrus karşısına dikilmiş, içi boş piposunu çekiştirerek yanıtını bekliyor.</p>
		<p>“Demek Lucy ile evlenirsin,” diyor David ihtiyatla. “Ne demek istediğini açıkla bana. Yo, bekle, açıklamasan daha iyi olur. Duymak istediğim bir şey değil bu. Bizde işler böyle yürümez.”</p>
		<p><em>Biz</em>: Az kalsın, <em>Biz, Batılılar</em>, diyecek oluyor.</p>
		<p>“Evet, anlıyorum, anlıyorum,” diyor<a id="GBS.0192.02"/> Petrus. Kıkır kıkır gülüyor. “Ama ben sana söylüyorum, sen de Lucy’ye söylersin. O zaman bütün bunlar geçer, bu kötülükler.”</p>
		<p>“Lucy evlenmek istemiyor. Bir erkekle evlenmek istemiyor. Üzerinde düşüneceği bir seçenek değil bu. Olabildiğince açık söyledim bunu. Kendi hayatını yaşamak istiyor.”</p>
		<p>“Evet, biliyorum,” diyor Petrus. Belki gerçekten de biliyordur. Petrus’u küçümsemek budalalık olurdu.<a id="GBS.0192.03"/> “Ama burada,” diyor Petrus, “tehlikeli bu, çok tehlikeli. Kadın evli olmalı.”</p>
		<p class="margined-dbl">“Bu işi sorunsuz halletmeye çalıştım,” diyor David sonradan Lucy’ye. “Ama duyduklarıma inanasım gelmedi. Tam anlamıyla şantajdı.”</p>
		<p>“Şantaj filan değildi. Yanılıyorsun. Umarım kendini kaybetmemişsindir.”</p>
		<p>“Yo, kaybetmedim. Önerisini sana ileteceğimi söyledim, o kadar. Senin ilgileneceğini sanmadığımı söyledim.”</p><div style="display:none;"><a id="GBS.0192.04"/></div>
		<p>“Gücendin mi?”</p>
		<p>“Petrus’un kayınpederi olma olasılığı mı beni gücendirecek? Hayır. Şaşırdım, hayrete düştüm, nutkum tutuldu; ama gücenmedim, bu kadarcık olsun güven bana.”</p>
		<p>“Şunu söylemeliyim ki, bu ilk kez olmuyor. Petrus bir süredir imalarda bulunuyordu. Onun yanında olmamın benim için daha güvenlikli olacağını söylüyordu. Bu bir şaka da değil, tehdit de. Bir bakıma ciddi o.”</p>
		<p>“Bir bakıma<a id="GBS.0192.05"/> ciddi olduğundan kuşkum yok. Mesele, hangi bakımdan olduğu? Acaba farkında mı, senin?..”</p>
		<p>“Yani benim durumumun farkında mı diye soruyorsun? Ona bir şey anlatmadım. Ama eminim ki Petrus ile karısı neler olduğunu anlamışlardır.”</p>
		<p>“Bu ona düşüncesini değiştirtmez mi?”</p>
		<p>“Niye değiştirtsin? Böylece ailenin içine daha çok girmiş olurum. Hem o benim peşimde değil ki, çiftliğin peşinde. Çiftlik<a id="GBS.0193.01"/> benim çeyizim olacak.”</p>
		<p>“Ama bu akıl almaz bir şey Lucy! O zaten evli! Aslında sen bana onun iki karılı olduğunu söylemiştin. Bunu nasıl düşünebilirsin?”</p>
		<p>“Senin, işin aslını anladığını sanmıyorum David. Petrus bana, kilisede evlenelim sonra da Wild Coast’ta balayına çıkalım, demiyor ki. Bana bir birleşme, bir iş öneriyor. Ben toprağımı veriyorum, bunun karşılığında onun yanına sığınma hakkını<a id="GBS.0193.02"/> elde ediyorum. Yoksa korunmasız olduğumu, av olduğumu bana hatırlatmak istiyor.”</p>
		<p>“Peki bu şantaj değil mi? İşin kişisel yanı ne olacak? Bu önerisinin kişisel bir yanı yok mu?”</p>
		<p>“Yani Petrus kendisiyle yatmamı isteyecek mi diye soruyorsun? Petrus’un benimle yatmak isteyeceğine emin değilim, onun amacı mesajını iletmek. Dürüst olmam gerekirse yo, Petrus’la yatmak istemiyorum. Kesinlikle istemiyorum.”</p><div style="display:none;"><a id="GBS.0193.03"/></div>
		<p>“O zaman tartışmamıza gerek yok. Kararını Petrus’a ileteyim mi; önerisini kabul etmediğini, nedenini açıklamadan?”</p>
		<p>“Yo, bekle. Petrus’a büyüklük taslamadan önce bir dakika dur da benim durumumu tarafsız bir gözle tart. Tarafsız gözle bakıldığında ben yalnız bir kadınım. Erkek kardeşim yok. Bir babam var ama uzakta, ayrıca burada geçerli olan koşullar göz önüne alındığında, güçsüz. Sığınmak<a id="GBS.0193.04"/> için, korunmak için kime başvurabilirim? Ettinger’e mi? Ettinger’in kafasına bir kurşun yemiş olarak bir köşede bulunması an meselesi. Pratik açıdan bakıldığında, Petrus’tan başka kimse yok ortada. Petrus büyük bir adam olmayabilir, ama benim gibi küçük biri için yeteri kadar büyük. Hem hiç değilse tanıyorum Petrus’u. Hayal filan kurmuyorum onun hakkında. Neyle karşılaşacağımı biliyorum.”</p>
		<p><a id="GBS.0193.05"/>“Lucy, Cape Town’daki evi satmak üzereyim. Seni Hollanda’ya gönderebilirim. Ya da buradan daha güvenli bir yerde yerleşmen için ne gerekiyorsa sana sağlamaya da hazırım. Bunu düşün.”</p>
		<p>Lucy onu duymamış gibi. “Petrus’un yanına git,” diyor. “Şunu öner: Onun korumasını kabul ettiğimi söyle. İlişkimiz hakkında istediği hikâyeyi anlatabilir ortalıkta, onu yalancı çıkarmam. Beni üçüncü karısı olarak<a id="GBS.0194.01"/> sunacaksa, bırak sunsun. Cariyesi olarak sunacaksa, sunsun. Ama çocuk da onun çocuğu olur. Çocuk, onun ailesinin bir parçası olur. Araziye gelince, ona söyle, ev bende kaldığı sürece araziyi ona vermeye hazırım. Onun toprağında kiracı olurum.”</p>
		<p>“Bir <em>bywoner</em>.<a class="si-noteref" epub:type="noteref" href="#f45" id="ref_f45">45</a>”</p>
		<p>“Bir <em>bywoner</em>. Ama tekrarlıyorum, ev bende kalacak. Bu eve benden izin almadan kimse giremez. O dahil. Köpeklerin kulübeleri de bende<a id="GBS.0194.02"/> kalır.”</p>
		<p>“Bu işlemez Lucy. Yasal açıdan işlemez. Bunu biliyorsun.”</p>
		<p>“O zaman senin önerin ne?”</p>
		<p>Lucy üzerinde sabahlığı ve ayağında terlikleri kucağında bir gün öncesinin gazetesiyle oturuyor. Saçları cansızca sarkıyor; fazla kilolu ama kendini koyvermiş, sağlıksız bir görünümde. Bakımevlerinin koridorlarında ayaklarını sürüye sürüye dolaşıp kendi kendilerine fısıldayarak konuşan kadınlara<a id="GBS.0194.03"/> benzemeye başlamış gitgide. Petrus neden zahmet edip pazarlık etsin ki? Lucy uzun süre dayanamaz. Onu bir başına bırakınca çok geçmeden çürümüş meyve gibi yere düşüverir.</p>
		<p>“Önerimi yaptım. İki öneri yaptım.”</p>
		<p>“Hayır, buradan gitmiyorum. Petrus’a git ve söylediklerimi ona ilet. Söyle ona, araziyi ona veriyorum. Söyle ona, araziyi alabilir, tapusuyla filan. Buna bayılacak.”</p>
		<p>Aralarında bir<a id="GBS.0194.04"/> sessizlik oluyor.</p>
		<p>“Ne kadar alçaltıcı,” diyor David sonunda. “Onca umutlar ve böyle son bulması.”</p>
		<p>“Evet, haklısın, alçaltıcı. Ama belki de yeniden başlamak için iyi bir noktadır bu. Belki de kabul etmeyi öğrenmem gereken şey budur. Sıfırdan başlamak. Hiçbir şeyim olmadan. ‘Şunun dışında’ demeden. Hiçbir şeysiz. Ne bir kart, ne bir silah, ne arazi, ne hak, ne onur.”</p>
		<p>“Bir köpek gibi.”</p>
		<p><a id="GBS.0194.05"/>“Evet, bir köpek gibi.”</p>
	</section>
	<section class="si-footnotes" epub:type="footnote">
		<aside class="si-footnote" epub:type="footnote" id="f44"><a class="si-backref" href="#ref_f44">44</a><span class="si-footnote-text">. Yunan-Roma mitolojisinde, Leda’nın Zeus’tan olma ikiz çocuklarından biri. İkizler burcunun simgesi olan tanrılardan. (Y.N)</span></aside>
		<aside class="si-footnote" epub:type="footnote" id="f45"><a class="si-backref" href="#ref_f45">45</a><span class="si-footnote-text">. (Afrikaner dili) Maraba. (Y.N.)</span></aside>
	</section>
	<div style="display:none;"><a id="GBS.0194.06"/></div></body>
</html>