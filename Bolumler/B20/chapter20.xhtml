<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Utanç</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:35d06487-73cf-28eb-c58a-46d3a3a28095"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0167.01"/></div>
		<section class="container">
		<h1 class="chapter-header">20</h1>
		<p>Cape Town’a dönerken kente N2 yolundan giriyor. Oradan ayrılalı üç ay bile olmamış, ancak bu süre içinde gecekondular karayolunun öte yanına geçmiş ve havaalanının doğusuna yayılmış. Bir çocuk, başıboş bir ineği yolun dışına kovalarken hızla akan arabalar yavaşlıyorlar. Karşı konulmaz bir biçimde, diye düşünüyor David, köy kente yaklaşıyor. Çok geçmeden Rondebosch Common’ da yine hayvan<a id="GBS.0167.02"/> sürüleri görülmeye başlanır; çok geçmeden tarih devrini tamamlamış olur.</p>
		<p>İşte yeniden evinde. Eve dönüş gibi değil ama bu. Torrance Yolu’nda, üniversitenin yanı başındaki evde, bir suçlu gibi gizlice dolanarak, eski meslektaşlarından kaçarak yaşayabileceğini sanmıyor. Evi satması, daha ucuz bir semtte bir daireye taşınması gerekecek.</p>
		<p>Parasal durumu bir felaket. Evinden ayrıldığından bu yana<a id="GBS.0167.03"/> faturalarını ödememiş. Borçla yaşıyor; borç aldığı para tükendi tükenecek.</p>
		<p>Avarelikle geçen günlerin sonu. Bundan sonra ne olacak? Kendini görür gibi oluyor, saçları beyazlamış, kamburu çıkmış, yarım litre süt ve yarım somun ekmek satın almak üzere köşedeki dükkâna gidiyor; sararmış kâğıtlarla dolu bir odadaki çalışma masasının başında kendini boş boş otururken görür gibi oluyor, öğle sonrası<a id="GBS.0167.04"/> akşama varsın da kendime akşam yemeği pişirip sonra da yatmaya gideyim diye beklerken. Umudu, beklentisi olmayan, emekli bir öğretim üyesinin hayatı; kabullenmeye hazırlandığı şey bu mu?</p>
		<p>Bahçe kapısının kilidini açıyor. Bahçe bakımsız, posta kutusu el ilanlarıyla, reklam broşürleriyle tıkabasa dolu. Başkalarına göre oldukça iyi korunmuş olsa da, ev aylardır boş kalmış; hırsızların ziyaretine<a id="GBS.0167.05"/> uğramadığını düşünmek boş bir umut olabilir. Gerçekten de, sokak kapısını açıp evin içini kokladığında yolunda gitmeyen bir şey olduğunu hemen anlıyor. Yüreği, delicesine bir heyecanla gümbür gümbür atmaya başlıyor.</p>
		<p>Hiç ses yok. İçeri giren her kimse gitmiş. Ama nasıl girdiler acaba? Ayak parmaklarının ucuna basarak odadan odaya geçince sorusuna yanıt buluyor. Arka taraftaki pencerelerden birindeki<a id="GBS.0168.01"/> parmaklığın demirleri duvardan sökülüp bükülmüş, pencerenin camı kırılmış, bir çocuğun, hatta ufak tefek bir adamın girebileceği kadar delik açılmış. Rüzgârla savrulup içeri dolan yapraklardan ve kumdan oluşan bir çöp yığını yerde yapışıp kalmış.</p>
		<p>Kayıplarının neler olduğuna dikkat ederek evin içinde dolaşıyor. Yatak odası yağmalanmış, elbise dolabı bomboş. Müzik seti gitmiş, kasetleri ile plakları<a id="GBS.0168.02"/> da, bilgisayarı da. Çalışma odasında, çalışma masasıyla dosya dolabı kırılıp açılmış; kâğıtlar dört bir yana savrulmuş. Mutfak tamtakır bırakılmış, çatal bıçaklar, çanak çömlek, küçük el aletleri, içkileri alınmış. Konserve kutularının durduğu dolap bile boşaltılmış.</p>
		<p>Sıradan bir hırsızlık değil bu. Bir grup yağmacı içeri girmiş, evi boşaltmış, ellerinde torbalar, kutular, bavullarla çekip gitmişler.<a id="GBS.0168.03"/> Yağma; savaş tazminatı; yeniden dağıtım kampanyasının bir başka örneği. Şu anda ayakkabıları kimin ayağında acaba? Beethoven ile Janáček kendilerine birer yuva buldular mı, yoksa çöp kutusuna mı fırlatıldılar?</p>
		<p>Banyodan kötü bir koku geliyor. Bir güvercin, evde hapis kalmış, küvetin içinde ölmüş. David kemikler ile tüyleri usulca plastik bir torbaya koyup ağzını bağlıyor.</p>
		<p>Elektrik kesilmiş,<a id="GBS.0168.04"/> telefon çalışmıyor. Bir şeyler yapmazsa geceyi karanlıkta geçirecek. Ama içinden harekete geçmek gelmiyor. Hepsinin canı cehenneme, diye düşünüyor, bir koltuğa çöküp gözlerini kapıyor.</p>
		<p>Karanlık çökerken ayağa kalkıyor, evden çıkıyor. Yıldızlar gökte parlamaya başlamış. Boş sokaklardan, mineçiçeği ve fulya kokulu bahçelerden geçip üniversitenin kampüsüne gidiyor.</p>
		<p>İletişim binasının anahtarları<a id="GBS.0168.05"/> hâlâ kendisinde. Gizlice gelmek için uygun bir saat; koridorlar ıssız. Beşinci kattaki ofisine çıkmak için asansöre biniyor. Kapıdaki, adının bulunduğu levha çıkartılmış. “DR. S. OTTO” yazıyor yeni levhada. Kapının altından ince bir ışık sızıyor.</p>
		<p>Kapıyı vuruyor. Ses yok. Kilidi açıp içeri giriyor.</p>
		<p>Oda değiştirilmiş. Kitapları ile tabloları kaldırılmış, duvarlar boş, yalnızca bir çizgi roman<a id="GBS.0169.01"/> kitabından alınma poster büyüklüğünde büyütülmüş bir resim asılı: Süpermen başını yere eğmiş, Lois Lane onu azarlıyor.</p>
		<p>Bilgisayarın arkasında, yarı aydınlıkta, daha önce hiç görmediği bir genç adam oturuyor. Genç adam alnını kırıştırıyor.</p>
		<p>“Kimsiniz?” diye soruyor.</p>
		<p>“David Lurie.”</p>
		<p>“Öyle mi? Evet?”</p>
		<p>“Bana gelen mektupları almak için uğradım. Burası benim ofisimdi.” <em>Eskiden</em>, diye ekleyecek<a id="GBS.0169.02"/> gibi oluyor.</p>
		<p>“Ah, tamam, David Lurie. Bağışlayın, aklıma gelmedi. Her şeyi bir kutuya koydum. Size ait başka şeyleri de.” Eliyle gösteriyor. “Şurada.”</p>
		<p>“Ya kitaplarım?”</p>
		<p>“Hepsi aşağıda, depoda.”</p>
		<p>David kutuyu alıyor. “Teşekkürler,” diyor.</p>
		<p>“Bir şey değil,” diyor genç Dr. Otto. “Taşıyabilecek misiniz?”</p>
		<p>David ağır kutuyu kitaplığa taşıyor, amacı mektuplarını elden geçirmek. Ama kitaplığa<a id="GBS.0169.03"/> geçiş bariyerine geldiğinde makine kartını kabul etmiyor. Mektuplarını giriş holündeki bir banka oturup ayıklamak zorunda kalıyor.</p>
		<p class="margined-dbl">Uyuyamayacak kadar huzursuz. Şafak sökerken dağın eteklerine doğru uzun bir yürüyüşe çıkıyor. Yağmur yağmış, oluk oluk sular akıyor. Çam ağaçlarının baş döndürücü kokusunu içine çekiyor. Bugünden başlayarak özgür bir adam o, kendinden başka kimseye karşı görevi<a id="GBS.0169.04"/> yok. Önündeki zamanı istediği gibi kullanabilecek. Bu duygu tedirgin edici ama David alışacağını tahmin ediyor.</p>
		<p>Lucy ile geçirdiği günler, onu bir köy adamına çevirememiş. Yine de özlemini duyduğu şeyler yok değil; ördek ailesi, örneğin; barajın yüzeyinde ilerleyen, göğsü gururla kabarmış anne ördek; Eenie, Meenie, Minie ve Mo, annelerinin arkasında ayak çırpıyorlar, anneleri yanlarında olduğu<a id="GBS.0169.05"/> sürece kendilerine bir zarar gelmeyeceğinden eminler.</p>
		<p>Köpeklere gelince, onları düşünmek istemiyor. Pazartesiden sonra, kliniğin dört duvarı arasında yaşamlarına son verilen köpekler, işaretlenmeden, arkalarından yas tutulmadan fırına fırlatılacaklar. Bu ihaneti için bağışlanacak mı David acaba?</p>
		<p>Bankaya uğruyor, kirli çamaşırlarını çamaşırhaneye götürüyor. Yıllardır kahve satın aldığı küçük<a id="GBS.0170.01"/> dükkândaki tezgâhtar onu tanımazdan geliyor. Bahçesini sulayan komşu kadın, David’e sırtını dönüyor.</p>
		<p>William Wordsworth’ün Londra’ya ilk gelişini düşünüyor, pantomim tiyatrosuna gidişini, Katil Jack’in sevinçle, kılıcını savurarak, göğsünde yazılı olan <em>Görünmez</em> sözcüğüyle korunarak sahneye çıkışını görmesini düşünüyor.</p>
		<p>Akşam, bir telefon kulübesinden Lucy’yi arıyor. “Beni merak edersin diye<a id="GBS.0170.02"/> arayayım dedim,” diyor. “İyiyim. Yerleşmem zaman alacak sanırım. Evin içinde, şişedeki bezelye tanesi gibi takırdıyorum. Ördekleri özlüyorum.”</p>
		<p>Evinin soyulmasından söz etmiyor. Dertleriyle Lucy’ yi üzmenin anlamı yok.</p>
		<p>“Ya Petrus?” diye soruyor David. “Seninle ilgileniyor mu, yoksa hâlâ evinin yapımıyla mı meşgul?”</p>
		<p>“Petrus çok yardımcı oluyor. Herkes yardımcı oluyor.”</p>
		<p>“İyi. Bana ihtiyacın<a id="GBS.0170.03"/> olursa hemen gelirim. Sadece söyle yeter.”</p>
		<p>“Teşekkürler David. Şimdilik ihtiyacım yok; ama daha sonra olabilir.”</p>
		<p>Kızı doğduğunda, bir gün gelip David’in, beni yanına al diye ona yalvaracağı kimin aklına gelirdi ki?</p>
		<p class="margined">Süpermarkette alışveriş ederken, kuyrukta önünde duran kişinin eski bölüm başkanı Elaine Winter olduğunu görüyor. Kadının aldıkları koca bir alışveriş arabasını doldurmuş,<a id="GBS.0170.04"/> David’in elindeyse yalnızca bir el sepeti var. Kadın onun selamına huzursuzca karşılık veriyor.</p>
		<p>“Bölüm bensiz nasıl gidiyor?” diye soruyor David olabildiğince neşeli görünmeye çalışarak.</p>
		<p><em>Çok iyi gidiyor</em>, demek en dürüst yanıt olurdu; <em>Sen olmadan çok iyi çalışıyoruz</em>. Ama kadın böyle söylemeyecek kadar nazik. “Ah, her zamanki gibi boğuşuyoruz,” diye ortalama bir yanıt veriyor.</p>
		<p>“Kimseyi<a id="GBS.0170.05"/> işe aldınız mı?”</p>
		<p>“Bir kişi aldık, sözleşmeli olarak. Genç bir adam.”</p>
		<p><em>Onunla tanıştım</em>, diyebilirdi David. <em>Tam bir fırlama</em>. Ama David de iyi terbiye almış biri. “Uzmanlığı ne?” diye soruyor onun yerine.</p>
		<p>“Uygulamalı diller. Dil öğretmeni.”</p>
		<p>Demek şairler, ölmüş ustalar buraya kadar. Doğrusunu isterseniz, onlar kendisine iyi rehberlik etmemişlerdi. <em>Aliter</em><a class="si-noteref" epub:type="noteref" href="#f36" id="ref_f36">36</a>, David onlara pek kulak asmamıştı.</p><div style="display:none;"><a id="GBS.0171.01"/></div>
		<p>Kuyrukta onların önünde olan kadın parayı öderken iyice ağırdan alıyor. Elaine’in bir başka soru soracak zamanı hâlâ var; şöyle sorabilir örneğin: <em>Sen nasılsın David?</em> O da şu yanıtı verebilir: <em>Çok iyiyim, Elaine, çok iyiyim.</em></p>
		<p>Bunun yerine, “Sıramı sana verebilirim,” diyor Elaine, David’in sepetini göstererek. “Senin işin kısa.”</p>
		<p>“Kesinlikle olmaz, Elaine,” diyor David, sonra da kadın aldığı<a id="GBS.0171.02"/> malları tezgâhın üzerine boşaltırken keyifle izliyor onu: Yalnızca ekmek-peynir yok orada, tek başına yaşayan bir kadının kendisine tanıdığı küçük keyifler de var –tam yağlı dondurma (gerçek badem, gerçek üzüm), ithal malı İtalyan kurabiyeleri, çikolatalar– bir paket de hijyenik bağ.</p>
		<p>Elaine kredi kartıyla ödüyor. Tezgâhın öteki ucundan David’e el sallıyor. Ferahladığı gözle görülebiliyor. Kasiyerin<a id="GBS.0171.03"/> başının üstünden, “Hoşça kal!” diye sesleniyor David. “Herkese benden selam!” Elaine arkasına bakmıyor.</p>
		<p class="margined-dbl">David’in ilk tasarımında, operanın merkezinde Lord Byron ile metresi Kontes Guiccioli vardı. Ravenna’nın boğucu yaz sıcağında, Guiccioli villasına tıkılıp kalan bu ikisi, Teresa’nın kıskanç kocasının göz hapsinde, kasvetli salonlarda dolaşıp engellenen tutkularını şarkılara döküyorlar. Teresa<a id="GBS.0171.04"/> kendisini bir tutuklu gibi hissediyor; öfkeyle yanan, kadın, kendisini alıp götürmesi, bir başka hayata başlamaları için Lord Byron’un başının etini yiyor. Byron ise kuşkular içindedir; ama bunları dile getirmeyecek kadar ürkektir. İlk baştaki coşkunluklarının bir daha yinelenmeyeceğini düşünmektedir. Hayatı dinginleşmiştir; için için, sessizce emekli olmayı ummaktadır; bu olmazsa göklere yükselmeyi,<a id="GBS.0171.05"/> ölümü beklemektedir. Teresa’nın aryaları, Byron’un içinde hiçbir kıvılcım tutuşturmamaktadır; Byron’un karanlık, anlaşılmaz şarkıları da Teresa’ya ulaşamamaktadır.</p>
		<p>David işte böyle tasarlamıştı operayı; aşk ve ölüm üzerine bir oda tiyatrosu olarak, tutkulu bir genç kadın olacaktı oyunda, bir de eskiden tutkulu, şimdiyse tutkunun çok uzağında orta yaşlı bir adam; karmaşık, hareketli bir müzik<a id="GBS.0172.01"/> barındıran bir oyun tasarlamıştı, hayal edilen bir İtalyancaya doğru sürekli kayan bir İngilizceyle söylenecekti şarkılar.</p>
		<p>Doğruyu söylemek gerekirse hiç de kötü bir düşünce değildi bu. Oyunun kahramanları birbirlerini dengeliyorlardı; kapana kısılmış çift, bir kenara atılan, pencereleri yumruklayan metres, kıskanç koca. Bir de villa vardı; Byron’un evcil maymunlarının avizelerden tembelce<a id="GBS.0172.02"/> sallandığı, süslü Napoli mobilyalarının arasında tavuskuşlarının salındığı villa da ölümsüzlükle çöküşün kusursuz bir birleşimiydi.</p>
		<p>Bununla birlikte, ne Lucy’nin çiftliğinde, ne de şimdi burada, bu proje David’in içine işlememişti. Yanlış bir yorumlama söz konusuydu, yürekten gelmiyor gibiydi. Hizmetkârlar gözetlediği için kendisi ile âşığının, arzularını bir süpürge dolabında tatmin etmek<a id="GBS.0172.03"/> zorunda kaldıklarını yıldızlara şikâyet eden bir kadın; kimin umurunda? Byron’un konuşacağı sözcükleri bulabiliyor; ama tarihin ona sunduğu Teresa, genç, hırslı, inatçı, huysuz– David’in kafasındaki müziğe uyum sağlamıyor, tam anlamıyla hüzünlü; ama yine de ironiden uzak olmayan bu müziğin notaları David’in iç kulağında gölgeleniyor.</p>
		<p>David bir başka yol deniyor. Yazdığı notaların olduğu sayfaları<a id="GBS.0172.04"/> bir kenara bırakıyor, o şımarık, zamanından önce gelişmiş yeni gelini, kendisine tutkun İngiliz soylusuyla baş başa bırakıp Teresa’nın orta yaşlı dönemini ele almaya çalışıyor. Bu yeni Teresa, bodur, küçük bir dul, yaşlı babasıyla birlikte Villa Gamba’da oturuyor; evi çekip çeviriyor, kesenin ağzını açmıyor, hizmetçiler şeker çalmasın, diye gözlerini dört açıyor. Bu yeni uyarlamadaki Byron,<a id="GBS.0172.05"/> çoktan ölmüş; Teresa’yı yaşama bağlayan ve yalnız geçirdiği gecelerde onu avutan son şey, yatağının altında sakladığı bir kutudaki mektuplar ve andaçlar; <em>reliquie</em> dediği bu şeyleri kardeşlerinin çocukları onun ölümünden sonra açacaklar ve huşu içinde inceleyecekler.</p>
		<p>Onca zamandır aradığı kadın kahraman bu mu? Daha yaşlı bir Teresa, David’in şimdiki kalbinde yer alabilecek mi?</p>
		<p>Zaman Teresa’ya<a id="GBS.0173.01"/> acımasız davranmış. İri göğüsleri, tıknaz gövdesi, kısalmış bacaklarıyla bir aristokrattan çok bir köylüye, bir <em>contadina</em>’ya benziyor. Byron’un bir zamanlar hayran olduğu cildi bozulmuş; yazın astım nöbetleri geçiriyor, soluk alamıyor.</p>
		<p>Byron ona yazdığı mektuplarda önceleri <em>Dostum</em>, diye hitap ediyor, sonra <em>Aşkım</em>, sonra da <em>Ölümsüz aşkım</em>, diye. Ama bunlarla rekabet eden mektuplar da var, Teresa’nın<a id="GBS.0173.02"/> ele geçiremediği, yakamadığı mektuplar. Byron, İngiliz dostlarına yazdığı bu mektuplarda, Teresa’yı İtalya’da tuzağına düşürdüğü kadınlar arasında düşüncesizce sıralıyor, kocası hakkında şakalar yapıyor, yattığı ve Teresa’ nın çevresinden olan kadınlardan söz ediyor. Byron’un ölümünden sonra geçen yıllarda onun arkadaşları peş peşe anılarını yayımlamışlar, bu anılarda Byron’un mektuplarından<a id="GBS.0173.03"/> yararlanmışlardır. Bu kişilerin anlattıklarına göre, Teresa’yı kocasının elinden aldıktan sonra, Byron çok geçmeden bıkmış kadından; onu boş kafalı bulmuş; sorumluluk hissettiği için onun yanında kalmış; bir gemiye binip Yunanistan’a ve ölümüne gitmesi, Teresa’dan kaçabilmek içinmiş.</p>
		<p>Bu kişilerin iftiraları Teresa’yı derinden yaralıyor. Byron’la geçirdiği yıllar yaşamının doruğu. Onu herkesten<a id="GBS.0173.04"/> ayrı kılan, Byron’un aşkı. Byron olmadan bir hiç o; gençliğini arkada bırakmış bir kadın, gelecek umudu olmayan, kasvetli bir taşra kentinde günlerini tüketen, kadın arkadaşlarıyla görüşen, babasının bacakları ağrıdığında ovan, yalnız yatan bir kadın.</p>
		<p>Bu basit, özelliksiz kadını yürekten sevebilir mi David? Ona bir müzik yazacak kadar onu sevebilir mi? Bunu yapamazsa, başka yapacağı ne kalır?</p><div style="display:none;"><a id="GBS.0173.05"/></div>
		<p>Açılış sahnesi olması gereken yere dönüyor David. Bir başka bunaltıcı günün sonu. Teresa babasının evinde, ikinci kattaki bir pencerenin önünde duruyor, bataklıkların ve Romagna’nın bodur çamlarının üstünden Adriyatik’te batmakta olan güneşe bakıyor. Prelüd’ün sonu; bir sessizlik; Teresa soluğunu içine çekiyor. <em>Mio Byron</em> diye şarkısını söylüyor, sesi hüzünle çınlıyor. Solo bir klarnet yanıtlıyor<a id="GBS.0174.01"/> onu, sesi yavaş yavaş azalıyor, susuyor. <em>Mio Byron</em>, diye sesleniyor Teresa yeniden, sesini yükselterek.</p>
		<p>Nerede o, nerede Teresa’nın Byron’u? Byron kayıp, yanıt bu. Byron gölgelerin arasında dolaşıyor. Teresa da kayıp, Byron’un sevdiği Teresa; o sarışın bukleli, on dokuz yaşındaki kız, kendini sevinçle o zorba İngiliz’e veren, sonra da adam, o büyük tutkunun ardından uykunun kollarına düşmüş,<a id="GBS.0174.02"/> derin derin soluk alarak Teresa’nın çıplak göğüslerinin üzerinde yatarken onun alnını okşayan kız.</p>
		<p><em>Mio Byron</em>, diye şarkı söylüyor Teresa üçüncü kez; ve bir yerlerden, yeraltının kovuklarından bir ses yanıtlıyor onu, titrek, bedeninden kopmuş bir ses, bir hayaletin sesi, Byron’un sesi. <em>Neredesin</em>, diye şarkı söylüyor; sonra da Teresa’nın duymak istemediği bir sözcüğü söylüyor: <em>secca</em>, kuru. <em>Kurudu,<a id="GBS.0174.03"/> her şeyin kaynağı kurudu</em>.</p>
		<p>Byron’un sesi o kadar güçsüz, o kadar titrek ki, Teresa onun sözcüklerini kendisine yinelemek zorunda kalıyor, her soluğunda destek oluyor, onu yaşama geri çekiyor: çocuğunu, oğlunu. <em>Buradayım</em> diye şarkı söylüyor, ona destek vererek, dibe çökmekten alıkoyarak. <em>Ben senin kaynağınım. Birlikte Arquà’nın ilkbaharını nasıl ziyaret ettiğimizi anımsıyor musun? Birlikte, sen<a id="GBS.0174.04"/> ve ben. Ben senin Laura’ndım. Anımsıyor musun?</em></p>
		<p>Bundan sonra böyle olması gerek: Teresa âşığına ses veriyor ve o da, o ıssız evdeki adam da, Teresa’ya ses verecek. Topal, sakata yardım ediyor, daha iyisi bulunmadığından.</p>
		<p>David, elinden geldiğince hızlı çalışarak, Teresa’ya sıkı sıkı tutunarak, bir librettonun ilk sayfalarını tasarlamaya çalışıyor. Sözcükleri kâğıda geçir, diyor kendi kendine.<a id="GBS.0174.05"/> Bunu yaparsan gerisi kolay. Sonra da ustaları araştırmaya zamanın olur –Gluck’u örneğin– ezgiler aşırabilir belki –kim bilir?–, bazı fikirler de aşırabilir.</p>
		<p>David günlerini Teresa’yla ve ölü Byron’la daha dolu dolu geçirmeye başladığında, aşırılmış şarkıların pek işe yaramayacağı, o ikisinin kendilerine ait bir müzik isteyecekleri ortaya çıkıyor. Ve hayrettir ki, adım adım müzik ortaya çıkıyor.<a id="GBS.0175.01"/> Bazen, daha sözcüklerin neler olacağını henüz kararlaştırmadan bir cümlenin ana hatları aklına düşüveriyor; kimi zaman sözcükler ritmi yaratıyor; bazen de bir ezginin izleri, günler boyu duyulur gibi olup sonunda beliriyor ve çok şükür kendini ortaya çıkarıyor. Eylem belirmeye başladığında, kendiliğinden modülasyonlar ve eksen değişimleri yaratıyor, onları algılayacak müzik eğitimi olmasa da<a id="GBS.0175.02"/> David hepsini damarlarında hissediyor.</p>
		<p>Piyanonun başına geçip bir partiturun parçalarını bir araya getirmeye ve başlangıcını yazmaya başlıyor. Ama piyanonun sesindeki bir şey ona engel oluyor: fazla kıvrımlı, fazla somut, fazla dolu. Tavan arasında, Lucy’nin eski kitapları ile oyuncaklarının durduğu bir sandıktan, Lucy küçükken ona Kwa-Mashu’nun sokaklarından satın aldığı o tuhaf yedi telli<a id="GBS.0175.03"/> banjoyu bulup çıkarıyor. Banjonun yardımıyla, kâh kederli kâh öfkeli olan Teresa’nın ölmüş âşığına söyleyeceği müziği ve o cılız sesli Byron’un gölgeler ülkesinden Teresa’ya göndereceği şarkıyı notalara geçirmeye başlıyor.</p>
		<p>Kontes’i yeraltı dünyasına doğru izledikçe, onun sözcüklerini onun ağzından söyledikçe ya da dizelerini mırıldandıkça, o oyuncak banjonun saçma sapan zımbırtısı da, şaşırtıcı<a id="GBS.0175.04"/> bir biçimde, Teresa’dan ayrılmaz oluyor. David, Teresa’ya hazırlamayı düşündüğü o cafcaflı aryalardan sessizce vazgeçiyor; hemen arkasından da, o çalgıyı Teresa’nın ellerine veriyor. Teresa, sahnede havalı havalı yürümek yerine oturuyor, bataklıkların üstünden cehennemin kapılarına bakıyor, lirik gezilerinde şarkılarına eşlik eden mandolini kucaklıyor; öte yanda kısa pantolonlu, ağırbaşlı bir<a id="GBS.0175.05"/> üçlü (çello, flüt, fagot), antraktları dolduruyor ya da dörtlüklerin arasında üç-beş laf ediyor.</p>
		<p>Çalışma masasının başında oturmuş, ot bürümüş bahçeyi seyrederken David, o küçük banjonun kendisine ne dersler verdiğine hayret ediyor. Altı ay önce, <em>Byron İtalya’da</em>’daki kendi önemsiz yerinin, Teresa ile Byron’un yanında olacağını düşünmüştü: tutkulu bedenin yaz mevsimini uzatmak özlemi ile unutuluşun<a id="GBS.0176.01"/> uzun uykusundan isteksizce uyanma arasında. Ama yanılmıştı. Ona seslenen erotizm de değildi, hüzün de; ona seslenen komik olandı. Operada ne Teresa olarak yer alıyordu, ne de Byron olarak, hatta ne de bu ikisinin bir karışımı olarak; müziğin içinde tutuklu kalmıştı, banjonun tellerinin yavan, tıngır tıngır vuruşlarında; o gülünç çalgıdan süzülerek yükselmeye çabalayan, ancak oltanın ucundaki<a id="GBS.0176.02"/> balık gibi, bulunduğu yerden hiç kurtulamayan o seste tutuklu kalmıştı.</p>
		<p>Demek sanat bu, diye düşünüyor ve işte böyle işliyor! Ne tuhaf! Ne kadar büyüleyici!</p>
		<p>Teresa ile Byron’dan günler boyu kurtulamıyor, sütsüz kahve ve mısır gevreğinden başka bir şey girmiyor midesine. Buzdolabı bomboş, yatağı yapılmamış; koridorun dibindeki pencerenin kırık camından içeri yapraklar doluyor. Hiç önemi yok,<a id="GBS.0176.03"/> diye düşünüyor; ölüleri bırak, kendi ölülerini gömsünler.<a class="si-noteref" epub:type="noteref" href="#f37" id="ref_f37">37</a></p>
		<p><em>Sevmeyi şairlerden öğrendim</em>, diye şarkı söylüyor Byron, o çatlak, monoton sesiyle, do üzerinden on hece; <em>ama gördüm ki yaşam</em>, (kromatik olarak fa’ya düşüyor), <em>bambaşka bir şey. Plink-plunk-plank</em> diye inliyor banjonun telleri. <em>Neden, neden böyle söylüyorsun</em>, diye şarkı söylüyor Teresa, uzatarak, sitemli bir tonla. <em>Plunk-plink-plonk</em><a id="GBS.0176.04"/> diye sürüyor tellerin sesi.</p>
		<p>Sevilmek istiyor Teresa, sonsuza kadar sevilmek istiyor; geçmiş zamanların Lauralarına ve Floralarına eşlik etmek istiyor. Ya Byron? Byron ölene kadar sadık kalacak ama başka bir söz vermiyor. <em>Ölüm onları ayırana dek birbirlerine bağlı kalsınlar</em>.</p>
		<p><em>Aşkım</em>, diyor Teresa, şairin yatağında öğrendiği o iki dolgun heceli İngilizce sözcüğü dolu dolu söyleyerek. <em>Plink</em> diye<a id="GBS.0176.05"/> yankılanıyor teller. Âşık bir kadın, aşk içinde yuvarlanan bir kadın; damda inleyen bir kedi; kanın içinde yuvarlanan, cinsel organları şişiren, avuçları terleten, kişi arzularını göklere haykırırken sesleri boğuklaştıran karmaşık proteinler. Soraya’nın ve ötekilerin görevleri buydu işte: kanındaki karmaşık proteinleri yılan zehri gibi emip almak, David’i ayık ve kupkuru bırakmak. Ravenna’da,<a id="GBS.0177.01"/> babasının evinde bulunan Teresa’nın ise, ne yazık ki içindeki zehri emip çıkaracak kimsesi yok. <em>Gel bana mio Byron,</em> diye sesleniyor, <em>gel bana, beni sev!</em> Ve hayatın dışına düşmüş, bir hayalet kadar solgun Byron, alay edercesine yanıtlıyor onu: <em>Beni bırak, beni bırak, beni rahat bırak!</em></p>
		<p>Yıllar önce, İtalya’da yaşarken, Ravenna ile Adriyatik kıyısı arasındaki, bir buçuk yüzyıl önce Teresa ile Byron’un<a id="GBS.0177.02"/> ata bindikleri ormana gitmişti David. Orada o İngiliz’in, bir başka erkeğin karısı olan on sekiz yaşındaki hayranının eteklerini ilk kez kaldırdığı yer, o ormandaki ağaçların arasında olmalıydı. David, yarın Venedik’e uçabilir, Ravenna’ya giden trene binebilir, eskiden at binilen yollarda yürüyebilir, o yerden geçebilirdi. Müziği yaratıyordu David (ya da müzik onu yaratıyordu) ama tarihi yaratmıyordu.<a id="GBS.0177.03"/> Şu çam iğnelerinin üzerinde Byron’un Teresası’nın –bir ceylan kadar ürkeksin derdi ona– etekleri buruşmuş, iç çamaşırlarının arasına kum girmişti (bunlar olup biterken atlar umursamazca yanlarında duruyorlardı) ve bu buluşmadan öyle bir tutku doğdu ki, Teresa doğal yaşamının sonuna kadar aya karşı öyle bir ateşle uludu ki, Byron da ulumaya başladı; ama kendi tarzında.</p>
		<p>Teresa ilerliyor, David<a id="GBS.0177.04"/> de sayfa sayfa onu izliyor. Sonra, günün birinde karanlıkların içinden bir başka ses yükseliyor, daha önce duymadığı bir ses, duymayı beklemediği bir ses. Sözcüklere bakınca, o sesin Byron’un kızı Allegra’ya<a class="si-noteref" epub:type="noteref" href="#f38" id="ref_f38">38</a> ait olduğunu anlıyor David; ama içinin neresinden geliyor bu ses? <em>Neden beni terk ettin? Gel beni al</em>, diye sesleniyor Allegra. <em>Ne kadar sıcak, ne kadar sıcak, ne kadar sıcak</em>, diye yakınıyor<a id="GBS.0177.05"/> kendine özgü bir ritimle, sesi âşıkların seslerini sürekli bastırıyor.</p>
		<p>Güç durumdaki o beş yaşındaki kızın seslenişine yanıt gelmiyor. Sevilmeyen, sevimli olmayan, ünlü babası tarafından ihmal edilen kız, elden ele geçtikten sonra sonunda bakılması için rahibelere verilmiş. <em>La mal’aria</em>’dan ölmekte olduğu manastırdaki yatağından, <em>Ne kadar sıcak, ne kadar sıcak, ne kadar sıcak</em>, diye inliyor. <em><a id="GBS.0178.01"/>Neden beni unuttun?</em></p>
		<p>Babası neden yanıt vermiyor ona? Çünkü yaşamdan bıkmış; ait olduğu yere dönmek istiyor, ölümün öteki kıyısına, eski uykusuna dönmek istiyor. <em>Zavallı küçük bebeğim,</em> diyor Byron, titrek bir sesle, isteksizce, kızının duyamayacağı kadar alçak bir sesle. Kenarda, karanlığın içinde oturmakta olan üç çalgıcı, o inişli çıkışlı motifi çalıyorlar, notaların bir sırası iniyor, bir<a id="GBS.0178.02"/> sırası çıkıyor; Byron’ un motifi bu.</p>
	</section>
	<section class="si-footnotes" epub:type="footnote">
		<aside class="si-footnote" epub:type="footnote" id="f36"><a class="si-backref" href="#ref_f36">36</a><span class="si-footnote-text">. (Lat.) Bir başka şekilde. (Y.N.)</span></aside>
		<aside class="si-footnote" epub:type="footnote" id="f37"><a class="si-backref" href="#ref_f37">37</a><span class="si-footnote-text">. Yeni Ahit, Matta 8:22; Luka 9:60. (Ç.N.)</span></aside>
		<aside class="si-footnote" epub:type="footnote" id="f38"><a class="si-backref" href="#ref_f38">38</a><span class="si-footnote-text">. Byron’un beş yaşında eğitim için bırakıldığı manastırda ölen evlilik dışı kızı. (Y.N.)</span></aside>
		</section>
	<div style="display:none;"><a id="GBS.0178.03"/></div></body>
</html>