<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Utanç</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:35d06487-73cf-28eb-c58a-46d3a3a28095"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0157.01"/></div>
		<section class="container">
		<h1 class="chapter-header">19</h1>
		<p>Ev, on beş ya da yirmi yıl önce yeniyken oldukça kasvetli görünmüş olması gereken, o günden bugüne çimenli kaldırımları, ağaçları ve yosunlu duvarlardan sarkan sarmaşıklarıyla ile oldukça gelişmiş olan bir mahallede. Rustholme Sokağı 8 numaradaki evin boyalı bir bahçe kapısı ve kapıda diyafonu var.</p>
		<p>David zile basıyor. Genç bir ses yanıt veriyor: “Alo?”</p>
		<p>“Mr. Isaacs’ı arıyorum. Adım<a id="GBS.0157.02"/> Lurie.”</p>
		<p>“Henüz eve gelmedi.”</p>
		<p>“Ne zaman gelir acaba?”</p>
		<p>“Şimdi, şimdi.” Bir vızıltı; kapı mandalı tıkırdıyor, David kapıyı açıp içeri giriyor.</p>
		<p>Patika ön kapıya götürüyor, orada duran zayıf bir kız David’i gözlüyor. Üzerinde okul üniforması var, lacivert önlük, beyaz, dize kadar uzanan çoraplar, yakası açık gömlek. Melanie’nin gözlerine benziyor gözleri, onun gibi geniş elmacıkkemikleri,<a id="GBS.0157.03"/> koyu renkli saçları var; Melanie’den tek farkı, ondan daha güzel olması. Melanie’nin sözünü ettiği kız kardeşi olmalı bu, David onun adını şu anda hatırlayamıyor.</p>
		<p>“İyi günler. Baban ne zaman döner acaba?”</p>
		<p>“Okul üçte dağılıyor ama babam genellikle okuldan sonra kalır. Sorun değil, içeri girebilirsiniz.”</p>
		<p>Geçmesi için kapıyı açıyor, David geçerken, kız duvara yaslanıyor. Bir dilim kek yiyor,<a id="GBS.0157.04"/> keki dikkatle parmaklarının arasında tutuyor. Alt dudağında kırıntılar var. David’in içinden uzanıp kırıntıları oradan atmak geliyor; tam o anda kızın ablasının anısı bir alev dalgası gibi düşüyor aklına. <em>Tanrı beni korusun</em>, diye düşünüyor;<em> burada işim ne benim?</em></p>
		<p>“İsterseniz oturabilirsiniz.”</p>
		<p>Oturuyor David. Mobilyalar pırıl pırıl, oda insanı bunaltacak kadar düzenli.</p>
		<p>“Adın ne?” diye soruyor<a id="GBS.0157.05"/> kıza.</p>
		<p>“Desiree.”</p>
		<p>Desiree: Şimdi hatırlıyor. Melanie ilk evlat, esmer olan; sonra Desiree, arzulanan. Kıza böyle bir ad vermekle tanrıları kışkırtmış oldukları kesin.</p>
		<p>“Benim adım David Lurie.” Kıza dikkatle bakıyor ama o, tanıdığını belli eden bir işaret vermiyor. “Cape Town’dan geliyorum.”</p>
		<p>“Benim ablam da Cape Town’da. Öğrenci.”</p>
		<p>David başını sallıyor. Ablanı tanıyorum, hem de iyi<a id="GBS.0158.01"/> tanıyorum, demiyor. Ama şunu düşünüyor: Aynı ağacın meyveleri gibiler, ayak parmaklarına kadar aynılar herhalde. Ama yine de farklılıkları var: Nabızları farklı atıyor, tutkuları farklı derecelerde oluyordur. İkisi aynı yatakta; krallara layık bir deneyim.</p>
		<p>Ürperiyor, saatine bakıyor. “Bak ne diyeceğim Desiree. Bana yolu tarif edersen, gidip babanı okuldayken yakalamak istiyorum.”</p>
		<p class="margined-dbl">Okul, evlerle<a id="GBS.0158.02"/> aynı sitede: Tuğla, alçak bir bina, çelik pencereleri ve asbest damı var, dikenli telle çevrili tozlu bir dikdörtgen alanda kurulu. Girişteki iki sütundan birinde “F.S. MARAIS” yazıyor, ötekinde “ORTAOKUL.”</p>
		<p>Okulda kimse yok. Üzerinde OFİS yazan bir tabela görene kadar dolaşıyor. Ofiste oturan orta yaşlı, tombul bir sekreter tırnaklarını törpülüyor. “Mr. Isaacs’ı arıyorum,” diyor David.</p>
		<p><a id="GBS.0158.03"/>“Mr. Isaacs!” diye sesleniyor sekreter. “Ziyaretçiniz var!” David’e dönüyor. “Girebilirsiniz.”</p>
		<p>Masasının arkasındaki Isaacs doğrulur gibi oluyor, duruyor, David’e şaşkınlıkla bakıyor.</p>
		<p>“Beni hatırlıyor musunuz? David Lurie, Cape Town’ dan.”</p>
		<p>“Ah!” diyor Isaacs ve yerine oturuyor. Üzerinde yine kendisine bol gelen o takım elbise var. Boynu ceketinin içinde kaybolmuş, yakalanıp çuvala tıkılmış,<a id="GBS.0158.04"/> sivri gagalı bir kuş gibi bakıyor ceketinin içinden. Pencereler kapalı, odanın içine sigara dumanı kokusu sinmiş.</p>
		<p>“Beni görmek istemiyorsanız hemen giderim,” diyor David.</p>
		<p>“Yo,” diyor Isaacs. “Oturun. Devamsızlıkları kontrol ediyordum. Bir sakıncası yoksa bitirebilir miyim?”</p>
		<p>“Lütfen.”</p>
		<p>Masanın üzerinde çerçeveli bir resim var. Oturduğu yerden resmin yüzünü göremiyor David; ama kimin<a id="GBS.0158.05"/> resmi olduğunu biliyor. Melanie ile Desiree, babalarının gözbebekleri, yanlarında da onları doğuran anneleri.</p>
		<p>“Evet,” diyor Isaacs, son sayfayı da kapatırken. “Bu ziyaretinizi neye borçluyum?”</p>
		<p>David gergin olacağını düşünmüştü ama kendini oldukça sakin hissediyor.</p>
		<p>“Melanie şikâyette bulunduktan sonra,” diyor, “üniversite resmî bir soruşturma başlattı. Sonunda da ben görevimden istifa<a id="GBS.0159.01"/> ettim. Hikâye bu, biliyor olmalısınız.”</p>
		<p>Isaacs ona soran gözlerle bakıyor, bakışlarından bir şey anlaşılmıyor.</p>
		<p>“O günden beri boştayım. Bugün George’dan geçiyordum. Durup sizinle konuşayım, dedim. Son görüşmemiz oldukça ... ateşliydi. Ama ne olursa olsun uğrayayım dedim, uğrayıp içimi dökeyim.”</p>
		<p>Bu kadarı doğruydu. İçini dökmek istiyordu. Sorun, içinde ne olduğuydu.</p>
		<p>Isaacs’ın elinde<a id="GBS.0159.02"/> ucuz bir bic tükenmez kalem var. Parmaklarını kalemin üzerinde kaydırıyor, kalemi baş aşağı çeviriyor, parmaklarını yeniden kalem boyunca kaydırıyor, sürekli yineliyor bunu, sabırsızlıktan değil de mekanik bir biçimde.</p>
		<p>David devam ediyor: “Hikâyeyi Melanie’nin anlattığı biçimde biliyorsunuz. Dinlemeye hazırsanız bir de benim açımdan anlatayım.</p>
		<p>“Önceden tasarladığım bir şey değildi. Bir serüvendi<a id="GBS.0159.03"/> başlangıçta; bazı erkekler gibi benim de üzerinde düşünmeden giriştiğim, insanı hayata bağlayan şu küçük serüvenlerdendi. Böyle konuştuğum için kusuruma bakmayın. Dürüst olmaya çalışıyorum.</p>
		<p>Melanie’yle olan durumda, beklenmedik bir şey oldu. Ben bunun bir ateş olduğunu düşünüyorum. Melanie içimde bir ateş yaktı.”</p>
		<p>Duruyor. Kalem, dansını sürdürüyor. <em>Küçük bir serüven. Bazı erkekler.</em> Masanın<a id="GBS.0159.04"/> gerisindeki adam serüven yaşar mı? Onu tanıdıkça David bundan daha da çok kuşku duyuyor. Isaacs’ın kilisede görevli olduğunu öğrense hiç şaşmayacak, gönüllü bir papaz yardımcısı ya da bir mürit olabilir, mürit ne demekse.</p>
		<p>Bir ateş: Bunun ilginç yanı ne? Ateş sönerse bir kibrit çakar, yeni bir ateş yakarsınız. Ben böyle düşünürdüm. Ama eski günlerde insanlar ateşe taparlardı. Ateşi, ateş tanrısını<a id="GBS.0159.05"/> söndürmeden önce adamakıllı düşünürlerdi. Kızınızın içimde yaktığı ateş de böyleydi işte. Beni kavuracak kadar sıcak değildi ama gerçekti: Gerçek ateşti.”</p>
		<p>Yanmış –yanık– yanıp bitmiş.</p>
		<p>Kalem duruyor. “Mr. Lurie,” diyor kızların babası, yüzünde çarpık, acı dolu bir gülümseme var, “böyle okuluma gelip bana masal anlatarak ne yapmak istediğinizi anlamaya çalışıyorum...”</p>
		<p>“Özür dilerim, rezalet<a id="GBS.0160.01"/> bu, biliyorum. Bu kadar zaten. Bütün söylemek istediğim bu, kendimi savunmak için. Melanie nasıl?”</p>
		<p>“Melanie iyi, madem sordunuz. Her hafta telefon ediyor. Derslerine yeniden başladı, durumu göz önüne alıp ona özel bir ayrıcalık tanıdılar, bunu anlarsınız sanırım. Boş zamanlarında tiyatroya devam ediyor, iyi de gidiyor. Evet, Melanie iyi. Ya siz nasılsınız? Mesleğinizi bıraktığınıza göre ne<a id="GBS.0160.02"/> yapmayı planlıyorsunuz?”</p>
		<p>“Şaşıracaksınız ama benim de bir kızım var. Bir çiftliği var; zamanımın bir kısmını onunla geçirmeyi istiyorum, ona yardım etmeyi. Sonra bir de kitabım var, bitirmek istiyorum. Şöyle ya da böyle kendimi oyalayacağım.”</p>
		<p>Susuyor. Isaacs’ın bakışlarında keskin bir dikkat görünce şaşırıyor.</p>
		<p>“Evet,” diyor Isaacs, yumuşak bir sesle, bu sözcük dudaklarından bir iç çekiş<a id="GBS.0160.03"/> gibi çıkıyor: “Güçlünün düşüşü ha!”</p>
		<p>Düşüşü mü? Evet, bir düşme var, kuşkusuz var. Ama <em>güçlü</em>? <em>Güçlü</em> sözcüğü, David’i tanımlayacak bir sözcük mü? Kendisinin karanlıkta olduğunu düşünüyor, gitgide de karanlıklara karıştığını. Tarihin kıyısından gelme bir insan.</p>
		<p>“Arada bir düşmek,” diyor, “belki de bize iyi gelir. Kafamızı kırmadıkça.”</p>
		<p>“İyi. İyi. İyi,” diyor Isaacs, gözleri hâlâ David’e dikili.<a id="GBS.0160.04"/> İlk kez onun gözlerinde Melanie’den bir şeyler buluyor David: dudaklarının ve ağzının biçiminde. İçinden gelen bir dürtüyle masanın üzerinden uzanıyor, adamla tokalaşmaya çalışıyor; ama eli yalnızca onun elinin tersine değiyor. Soğuk, tüysüz bir ten.</p>
		<p>“Mr. Lurie,” diyor Isaacs, “Melanie ile kendinizin öyküsünden başka anlatacak bir şeyiniz var mı bana? İçinizi dökmek istediğinizi söylemiştiniz.”</p><div style="display:none;"><a id="GBS.0160.05"/></div>
		<p>“İçimi dökmek mi? Yo, yo, ben yalnızca Melanie nasıl diye sormak üzere uğradım.” Ayağa kalkıyor. “Beni kabul ettiğiniz için teşekkür ederim, çok iyisiniz.” Elini adama uzatıyor, bu kez daha yüreklice. “Hoşça kalın.”</p>
		<p>“Hoşça kalın.”</p>
		<p>Isaacs arkasından seslendiğinde kapıya –tam olarak söylemek gerekirse, şimdi boş olan ön ofise– varmış bile. “Mr. Lurie, bir dakika!”</p>
		<p>Geri dönüyor.</p>
		<p>“Bu<a id="GBS.0161.01"/> akşam için bir planınız var mı?”</p>
		<p>“Bu akşam mı? Bir otelde oda ayırttım. Planım yok.”</p>
		<p>“Gelin yemeği birlikte yiyelim. Yemeğe gelin.”</p>
		<p>“Karınızın bunu hoş karşılayacağını sanmıyorum.”</p>
		<p>“Belki. Belki de değil. Siz yine de gelin. Yemeğimizi paylaşın. Saat yedide yeriz. Size adresimizi yazayım.”</p>
		<p>“Buna gerek yok. Sizin evinize uğradım, kızınızla görüştüm. Beni buraya o gönderdi.”</p>
		<p>Isaacs’ın<a id="GBS.0161.02"/> kılı kıpırdamıyor. “Tamam,” diyor.</p>
		<p class="margined-dbl">Sokak kapısını Isaacs’ın kendisi açıyor. “Girin, girin,” diyerek David’i oturma odasına sokuyor. Ne karısı var görünürde, ne de küçük kızı.</p>
		<p>“Bir armağan getirdim,” diyor David ve elindeki şarap şişesini uzatıyor.</p>
		<p>Isaacs ona teşekkür ediyor; ama şişeyi ne yapacağını bilmez gibi duruyor. “Size biraz koyayım mı? Gidip şişeyi açayım.” Odadan çıkıyor. Mutfaktan<a id="GBS.0161.03"/> fısıltılar duyuluyor. Isaacs geri dönüyor. “Galiba şişe açacağını kaybetmişiz. Ama Dezzy komşudan ödünç alacak.”</p>
		<p>Belli ki yeşilaycılar. Bunu düşünmeliydi. Küçük, sağlam bir burjuva aile, sade, erdemli... Arabaları yıkanmış, çimleri biçilmiş, birikimleri bankada. Bütün kaynaklarını, değerli kızlarını geleceğe hazırlamak üzere kullanıyorlar: tiyatro tutkunu, akıllı Melanie ve evin güzeli Desiree.</p><div style="display:none;"><a id="GBS.0161.04"/></div>
		<p>Melanie’yi hatırlıyor, yakınlaşmalarının ilk gecesinde, kanepede yanında oturmuş, içine viski katılmış kahvesini içerken; viskinin amacı –bu sözcük isteksizce geliyor aklına– onu baştan çıkartmaktı. Melanie’nin o biçimli küçük bedenini hatırlıyor, seksi giysilerini, heyecanla parlayan gözlerini. Vahşi tilkinin beklediği ormana adım atıyordu kız.</p>
		<p>Güzel Desiree giriyor içeri, elinde şişe ve<a id="GBS.0161.05"/> bir açacak var. Onların yanına yaklaşırken bir an duraksıyor, selam vermesi gerektiğinin farkında. “Baba?” diye mırıldanıyor, hafif şaşkınca, şişeyi uzatıyor.</p>
		<p>Evet. Onun kim olduğunu öğrendi demek. Onu konuşmuşlar, hatta ufak bir tartışma bile olmuş, belki de; istenmeyen ziyaretçi, adı karanlık olan adam.</p>
		<p>Babası, Desiree’nin elini avcuna alıyor. “Desiree,” diyor, “bu bey Mr. Lurie.”</p>
		<p><a id="GBS.0162.01"/>“Merhaba Desiree.”</p>
		<p>Kızın yüzüne düşen saçlar geri atılıyor. Bakışları David’in bakışlarıyla karşılaşıyor, hâlâ şaşkın; ama babasının kanatları altında olduğu için daha güçlü. “Merhaba,” diye mırıldanıyor; <em>Tanrım</em>, diye düşünüyor David, <em>Tanrım!</em></p>
		<p>Desiree, aklından neler geçtiğini David’den gizleyemiyor:<em> Demek ablamın çıplak olarak birlikte olduğu adam bu! Demek o işi yaptığı adam bu! Bu yaşlı<a id="GBS.0162.02"/> adam!</em></p>
		<p>Ayrı bir yemek odası var, iki yönlü bir kapıyla mutfağa bağlı. Konuklar için kullanılan çatal bıçak takımı konularak dört kişilik bir masa hazırlanmış, mumlar yakılmış. “Oturun, oturun!” diyor Isaacs. Karısı hâlâ ortalıkta yok. “Bir dakika izin verin.” Isaacs mutfakta gözden kayboluyor. David, masanın karşısında oturan Desiree ile yalnız kalıyor. Desiree’nin başı öne eğik. Az önceki kadar<a id="GBS.0162.03"/> yürekli değil.</p>
		<p>Sonra anne ile baba birlikte odaya dönüyorlar. David ayağa kalkıyor. “Karımla tanışmadınız. Doreen, bu bey Mr. Lurie.”</p>
		<p>“Beni evinize kabul ettiğiniz için size minnettarım, Mrs. Isaacs.”</p>
		<p>Mrs. Isaacs kısa boylu bir kadın, orta yaşa gelince bodurlaşmaya başlamış, çarpık bacakları yuvarlanır gibi yürümesine neden oluyor. İki kız kardeşin kime çektiğini görebiliyor David. Mrs.<a id="GBS.0162.04"/> Isaacs gençken gerçekten güzel bir kadındı herhalde.</p>
		<p>Kadının yüz ifadesi değişmiyor, David’in gözlerine bakmaktan kaçınıyor, başıyla çok hafif bir selam veriyor. Uysal; iyi bir eş ve arkadaş. <em>Tek beden olacaksınız.</em> Kızları da ona benzeyecekler mi?</p>
		<p>“Desiree,” diyor kadın, “gel de bana yardım et.”</p>
		<p>Çocuk sevinerek sandalyesinden iniyor.</p>
		<p>“Mr. Isaacs, evinizde karışıklığa neden oluyorum,”<a id="GBS.0162.05"/> diyor David. “Beni davet ettiğiniz için çok naziksiniz, buna minnettarım; ama gitsem daha iyi olacak.”</p>
		<p>Isaacs’ın gülümsemesinde David’i şaşırtan bir neşe belirtisi var. “Oturun, oturun! Her şey iyi olacak! Başaracağız!” David’e eğiliyor. “Güçlü olmalısınız!”</p>
		<p>Desiree ile annesi ellerinde kaplarla geri geliyorlar: zencefil ve kimyon kokuları saçan kaynar domates sosu içinde tavuk; pilav, birkaç<a id="GBS.0163.01"/> kap da salata ile turşu. Lucy ile yaşarken özlemini çektiği yiyecekler bunlar.</p>
		<p>Şarap şişesi onun önüne konuluyor, bir tek de şarap kadehi.</p>
		<p>“Benden başka içen yok mu?” diye soruyor.</p>
		<p>“Lütfen,” diyor Isaacs, “keyfinize bakın.”</p>
		<p>Kendine şarap koyuyor. Tatlı şaraplardan hoşlanmıyor, bu Late Harvest şarabı evdekilerin damak zevkine daha çok uyar diye almış. Eh, başa gelen çekilir.</p>
		<p>Sofra<a id="GBS.0163.02"/> duasının yapılması gerek. Isaacslar el ele tutuşuyorlar; David de ellerini uzatmak zorunda kalıyor, sol elini kızın babasına, sağ elini annesine. “Şimdi yiyeceklerimiz için Tanrı’ya minnet borçluyuz,” diyor Isaacs. Kızı ile karısı “Amin” diyorlar; David de, “Amin,” diye mırıldanıyor ağzının içinden ve tuttuğu elleri bırakıyor, babanınki ipek kadar serin, anneninki küçük, tombul ve çalıştığı için<a id="GBS.0163.03"/> sıcak.</p>
		<p>Mrs. Isaacs, yemeği dağıtıyor. “Dikkat edin, sıcak,” diyor David’e tabağını uzatırken. Bunun dışında konuşmuyor onunla.</p>
		<p>Yemek sırasında iyi bir konuk olmaya çalışıyor David, eğlendirici konuşmalar yapmaya, sessizlikleri doldurmaya çabalıyor. Lucy’den söz ediyor, köpeklerin kaldığı kulübelerden, Lucy’nin arıcılığından ve bahçecilik projelerinden, cumartesi sabahları pazardaki işinden.<a id="GBS.0163.04"/> Uğradıkları saldırıya değiniyor ama yalnızca arabasının çalındığını söylüyor. Hayvan Bakımı Derneği’ni anlatıyor; ama hastane arazisindeki fırından ya da Bev Shaw’la ikisinin kaçamak öğle sonralarından hiç söz etmiyor.</p>
		<p>Bu biçimde bir araya getirildiğinde, anlattığı öykü pırıl pırıl açılıyor. Bütün o budalaca basitliğiyle, köy hayatı. Gerçek olmasını nasıl da isterdi David! Karanlıklardan, karmaşıklıklardan,<a id="GBS.0163.05"/> karmaşık insanlardan bıkmış. Kızını seviyor ama gün geliyor, onun daha basit biri olmasını istediği oluyor; daha basit, daha sorunsuz. Lucy’ye tecavüz eden adam, çetenin elebaşısı böyle biriydi. Rüzgârı kesen bir kılıç gibi.</p>
		<p>David, kendisinin bir ameliyat masasında upuzun yattığını hayal ediyor. Ufak bir bıçak parıldıyor, boğazından kasıklarına kadar ikiye bölünüyor David; bütün bunları görüyor<a id="GBS.0164.01"/> ama acı duymuyor. Sakallı bir cerrah üzerine eğiliyor, alnını kırıştırıyor. <em>Bütün bunlar da ne,</em> diye homurdanıyor. İdrar torbasını dürtüyor. <em>Bu ne?</em> Mesaneyi kesip alıyor, bir kenara atıyor. Kalbi elliyor. <em>Bu ne?</em></p>
		<p>“Kızınız,” diye soruyor Isaacs, “çiftliği tek başına mı yönetiyor?”</p>
		<p>“Ara sıra yardım eden bir adamı var. Petrus. Bir Afrikalı.” Petrus’tan söz etmeye başlıyor, sağlam, güvenilir<a id="GBS.0164.02"/> Petrus’tan, iki karısı ve abartısız arzuları olan Petrus’tan.</p>
		<p>David sandığı kadar aç değil. Konuşmalar azalıyor, ama her nasılsa yemeğin sonunu buluyorlar. Desiree, izin isteyip ders çalışmaya gidiyor. Mrs. Isaacs sofrayı topluyor.</p>
		<p>“Artık gideyim,” diyor David. “Yarın sabah erkenden yola çıkacağım.”</p>
		<p>“Durun, bir dakika bekleyin,” diyor Isaacs.</p>
		<p>Yalnızlar. David daha fazla kaçamaklı konuşamıyor.</p><div style="display:none;"><a id="GBS.0164.03"/></div>
		<p>“Melanie konusu,” diyor.</p>
		<p>“Evet?”</p>
		<p>“Bir şey daha söyleyeceğim, o kadar. İkimizin ilişkisi başka bir biçim alabilirdi, buna inanıyorum, yaş farkımıza karşın. Ama benim eksik yaptığım bir şey oldu, öyle bir şey ki...” uygun sözcüğü arıyor, “lirik bir şey. Lirizm eksik bende. Aşkın üstesinden gereğinden fazla geliyorum. Yanıp tutuşurken bile şarkı söylemiyorum, ne demek istediğimi anlıyor musunuz?<a id="GBS.0164.04"/> Bunun için üzgünüm. Kızınıza yaptıklarım için üzgünüm. Harika bir aileniz var. Mrs. Isaacs ile size çektirdiğim acı için üzgünüm. Beni bağışlamanızı diliyorum.”</p>
		<p><em>Harika</em>, doğru bir sözcük değil. Doğrusu, <em>örnek</em> olmalıydı.</p>
		<p>“Evet,” diyor Isaacs, “sonunda özür dilediniz. Bunu ne zaman yapacağınızı merak ediyordum.” Düşünüyor. Yerine oturmadan, odada bir aşağı bir yukarı dolaşmaya başlıyor. “Üzgünsünüz.<a id="GBS.0164.05"/> Sizde lirizm olmadığını söylüyorsunuz. Lirizme sahip olsaydınız şimdi bulunduğumuz yerde olmazdık diyorsunuz. Kendi kendime şunu diyorum, yaptığımız iş ortaya çıktığında hepimiz üzgün oluruz. O zaman gerçekten üzgün oluruz. Sorun, üzgün olup olmadığımız değil. Sorun, nasıl bir ders aldığımız. Sorun, üzgün olduğumuza göre şimdi ne yapacağımız.”</p>
		<p>David yanıt vermek üzereyken Isaacs onu durduruyor:<a id="GBS.0165.01"/> “Tanrı’nın adını ağzıma alabilir miyim yanınızda? Tanrı’nın adını duyunca huzursuz olanlardan değilsiniz, değil mi? Sorun şu: Çok üzgün olmanız dışında Tanrı sizden ne istiyor? Bu konuda hiçbir fikriniz var mı Mr. Lurie?”</p>
		<p>Isaacs’ın odada dolaşması dikkatini dağıttığı halde David, kullanacağı sözcükleri özenle seçmeye çalışıyor. “Normal olarak,” diyor, “şunu söyleyebilirim ki, belli bir yaştan<a id="GBS.0165.02"/> sonra insan ders alamayacak kadar yaşlı oluyor. İnsan yalnızca cezalandırılabilir, o kadar. Ama belki de bu doğru değildir, her zaman doğru değildir. Bekleyip göreceğim. Tanrı’ya gelince ben dinsizim, bu yüzden sizin Tanrı dediğiniz şeyi ve onun isteklerini kendi kavramlarıma dönüştürmem gerek. Benim inancıma göre, kızınızla aramda geçenlerden dolayı cezalandırılıyorum. Öyle bir utanca bulandım<a id="GBS.0165.03"/> ki, bundan kendimi kurtarmam pek kolay olmayacak. Benim yadsıdığım bir ceza değil bu. Verilmesin diye sızlanmıyorum. Tam tersine, her gün yaşıyorum bunu, utancı varoluş konumum olarak kabul etmeye çalışıyorum. Belli bir süreyle sınırlanmadan, utanç içinde yaşamam Tanrı için yeterli mi sizce?”</p>
		<p>“Bilmiyorum Mr. Lurie. Normal olarak bana değil, Tanrı’ya sorun, derdim size. Ama Tanrı’ya inanmadığınıza<a id="GBS.0165.04"/> göre bunu ona sormanız da olanaksız. Bu yüzden Tanrı size yanıt vermek için başka bir yol bulacaktır. Neden burada olduğunuzu sanıyorsunuz Mr. Lurie?”</p>
		<p>David susuyor.</p>
		<p>“Size söyleyeyim. George’dan geçiyordunuz, o sırada aklınıza, öğrencinizin ailesinin buralı olduğu geldi; kendi kendinize, <em>Neden olmasın</em>, dediniz. Önceden planlamadınız ama kendinizi evimizde buldunuz. Bu sizi şaşırtmış olmalı.<a id="GBS.0165.05"/> Haklı mıyım?”</p>
		<p>“Tam değil. Ben gerçeği söylemedim size. Buradan tesadüfen geçmiyordum. Buraya bir tek nedenle geldim: sizinle konuşmak için. Bunu bir süredir düşünüyordum.”</p>
		<p>“Evet, benimle konuşmaya geldiğinizi söylüyorsunuz; ama neden ben? Benimle konuşmak kolay, çok kolay. Okulumdaki bütün çocuklar bilirler bunu. Isaacs oldu mu işin kolaydır, böyle derler.” Yine gülümsüyor, daha önceki çarpık<a id="GBS.0166.01"/> gülümseyişi. “Aslında kiminle konuşmaya geldiniz?”</p>
		<p>David artık emin: Bu adamdan hoşlanmıyor, çevirdiği numaralardan hoşlanmıyor.</p>
		<p>Ayağa kalkıyor, boş yemek odasından ve koridordan geçiyor. Aralık duran bir kapının arkasından sesler duyuyor. Kapıyı itip açıyor. Desiree ile annesi yatağın üzerinde oturmuşlar, ellerindeki bir çile yünle bir şey yapıyorlar. Onu görünce şaşırıp susuyorlar.</p>
		<p><a id="GBS.0166.02"/>David törensel bir havayla dizlerinin üzerine çöküp alnını yere değdiriyor.</p>
		<p>Bu yeterli mi, diye düşünüyor. İşe yarar mı? Yaramazsa başka ne yapabilirim?</p>
		<p>Başını kaldırıyor. O ikisi hâlâ oldukları yerde donmuş gibi oturuyorlar.</p>
		<p>David, annenin gözlerinin içine bakıyor, sonra da kızın ve içinden yine bir akım geçiyor, bir arzu akımı.</p>
		<p>Ayağa kalkıyor, istediği kadar sağlamca değil kalkışı.<a id="GBS.0166.03"/> “İyi geceler,” diyor. “Nezaketinize teşekkür ederim. Yemek için teşekkür ederim.”</p>
		<p>Saat on birde oteldeki odasından onu telefonla arıyorlar. Arayan Isaacs. “Size gelecekte güç dilemek için telefon ediyorum,” diyor. Susuyor. “Size sormaya fırsat bulamadığım bir şey var Mr. Lurie. Üniversitede sizin adınıza bir ricada bulunmamızı beklemiyorsunuz, değil mi?”</p>
		<p>“Ricada bulunmak mı?”</p>
		<p>“Evet. Örneğin<a id="GBS.0166.04"/> eski görevinize geri dönmeniz için.”</p>
		<p>“Böyle bir şey aklımın ucundan bile geçmedi. Üniversite kapandı benim için.”</p>
		<p>“Çünkü yürüdüğünüz yol, Tanrı’nın sizin için uygun gördüğü yol. Biz buna karışamayız.”</p>
		<p>“Anlaşıldı.”</p>
	</section>
	<div style="display:none;"><a id="GBS.0166.05"/></div></body>
</html>