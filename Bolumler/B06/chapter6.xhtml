<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Utanç</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:35d06487-73cf-28eb-c58a-46d3a3a28095"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0048.01"/></div>
		<section class="container">
		<h1 class="chapter-header">6</h1>
		<p>Sorgulama, Hakim’in ofisinin yanındaki toplantı odasında yapılıyor. David içeri alınıyor, Din Dersi Profesörü Manas Mathabane tarafından masanın ucuna oturtuluyor; soruşturma komitesinin başkanlığını Mathabane yapacak. Onun solunda, Mathabane’nin sekreterliğini yapacak olan Hakim oturuyor, bir de genç bir kadın var, öğrenci olmalı; Mathabane’nin sağında komitenin öteki üç üyesi yer alıyor.</p><div style="display:none;"><a id="GBS.0048.02"/></div>
		<p>David kendini sinirli hissetmiyor. Tam tersine, kendinden oldukça emin. Kalp atışları düzenli, uykusunu almış. Kibir, diye düşünüyor, kumarbazın tehlikeli kibri; kibir ve kendini beğenmişlik. Yanlış ruh haliyle başlıyor bu işe. Ama umurunda değil.</p>
		<p>Komitedeki üyeleri başıyla selamlıyor. İçlerinden ikisini tanıyor: Farodia Rassool ve Desmond Swarts, Mühendislik Bölümü Başkanı. Üçüncüsü, önündeki<a id="GBS.0048.03"/> kâğıtlara bakılırsa İşletme Bölümü’nde öğretim görevlisi.</p>
		<p>“Burada toplananların,” diyor Mathabane, toplantıyı açarken, “bir yetkisi yok. Tek yapabilecekleri, önerilerde bulunmak. Ayrıca bu komitenin oluşumuna itiraz etme hakkınız var. Bu nedenle şunu soruyorum: Bu komitede, size karşı önyargılı davranabileceğini düşündüğünüz üye var mı?”</p>
		<p>“Yasal bakımdan hiçbir itirazım yok,” diyor David.<a id="GBS.0048.04"/> “Birtakım felsefi çekincelerim var; ama sanırım bunlar dikkate alınmaz.”</p>
		<p>Odadakiler oturdukları yerde kıpırdanıyor, ayaklarını yere sürtüyorlar. “Sanırım, kendimizi olayın yasal yanıyla sınırlamamız iyi olacak,” diyor Mathabane. “Komitenin üyelerine itirazınız yok. Peki, Ayrımcılığa Karşı Birleşme’den bir gözlemci öğrencinin bulunmasına itirazınız var mı?”</p>
		<p>“Komiteden çekinmiyorum. Gözlemciden<a id="GBS.0048.05"/> de çekinmiyorum.”</p>
		<p>“Çok iyi. Konumuza gelelim. İlk şikâyetçi, Miss Melanie Isaacs, kendisi tiyatro bölümü öğrencisi, verdiği ifadenin kopyaları hepinizde var. Bu ifadeyi özetlememe gerek var mı? Profesör Lurie?”</p>
		<p>“Miss Isaacs’ın şahsen gelmeyeceğini mi söylemek istiyorsunuz?”</p>
		<p>“Miss Isaacs, komitenin karşısına dün çıktı. Şunu hatırlatmama izin verin, bu bir sorgulama; bir duruşma değil.<a id="GBS.0049.01"/> Bizim yöntemlerimiz bir mahkemenin yöntemleri değil. Sizce bir sorun mu bu?”</p>
		<p>“Hayır.”</p>
		<p>“İkinci bir suçlama var, bu da Öğrenci İşleri Ofisi kanalıyla Kayıt İşleri Amiri’nden geliyor ve Miss Isaacs’ın kayıtlarının geçerliliğiyle ilgili. Bu suçlamaya göre Miss Isaacs, sizin not verdiğiniz bütün derslere katılmamış, yazılı ödevlerini vermemiş ya da bütün sınavlara girmemiş.”</p>
		<p>“Hepsi bu mu?<a id="GBS.0049.02"/> Suçlamalar bunlar mı?”</p>
		<p>“Bunlar.”</p>
		<p>David derin bir soluk alıyor. “Eminim ki, bu komitedeki üyeler, üzerinde tartışma olamayacak bir hikâye üzerinde tartışmaktansa zamanlarını daha iyi değerlendirmek isterler. Her iki suçlamada da suçumu kabul ediyorum. Hükmü verin de herkes işinin başına dönsün.”</p>
		<p>Hakim, Mathabane’ye doğru eğiliyor. Mırıldanarak konuşuyorlar.</p>
		<p>“Profesör Lurie,” diyor Hakim,<a id="GBS.0049.03"/> “bizim bir soruşturma komitesi olduğumuzu hatırlatmalıyım size. Komitenin görevi, bu olayın iki tarafını da dinlemek ve bir öneride bulunmaktır. Karar alma yetkisi yoktur. Bir kez daha soruyorum, bizim uygulamalarımızı iyi bilen biri tarafından temsil edilmek istemez misiniz?”</p>
		<p>“Temsil edilmeye ihtiyacım yok. Kendi kendimi gayet iyi temsil edebilirim. Az önceki talebime rağmen, bu soruşturmaya<a id="GBS.0049.04"/> devam edilmesi gerektiğini mi söylemek istiyorsunuz?”</p>
		<p>“Durumunuzu ifade edecek fırsatı tanımak istiyoruz size.”</p>
		<p>“Durumumu ifade ettim ben. Suçluyum.”</p>
		<p>“Suçunuz ne?”</p>
		<p>“Neyle suçluyorsanız o.”</p>
		<p>“Lafı döndürüp dolaştırıyorsunuz, Profesör Lurie.”</p>
		<p>“Mr. Isaacs’ın suçlamalarının hepsini kabul ediyorum, sahte kayıt tutmuş olmamı da.”</p>
		<p>Farodia Rassool araya giriyor. “Mr. Isaacs’ın ifadesini<a id="GBS.0049.05"/> kabul ettiğinizi söylüyorsunuz, Profesör Lurie; ama ifadeyi tam olarak okudunuz mu?”</p>
		<p>“Mr. Isaacs’ın ifadesini okumak istemiyorum. Kabul ediyorum. Mr. Isaacs’ın yalan söylemesi için bir neden görmüyorum.”</p>
		<p>“Ama ifadeyi kabul etmeden önce okumanız sağgörülü olmaz mıydı?”</p>
		<p>“Hayır. Hayatta sağgörülü olmaktan daha önemli şeyler vardır.”</p>
		<p>Farodia koltuğunda geriye yaslanıyor. “Bütün bunlar<a id="GBS.0050.01"/> çok Donkişotvari, Profesör Lurie, ama doğru mu acaba? Galiba sizi kendi kendinizden koruma görevi bize düşüyor.” Hakim’e buz gibi bir gülümsemeyle bakıyor.</p>
		<p>“Hukuk danışmanına başvurmadığınızı söylediniz. Başkasına danıştınız mı peki, bir rahibe örneğin ya da başka bir danışmana? Danışmanla konuşmak ister miydiniz?”</p>
		<p>Bunu soran, İşletme Fakültesi’ndeki genç kadın. David tüylerinin diken diken<a id="GBS.0050.02"/> olduğunu hissediyor. “Hayır, bir danışmana başvurmadım, başvurmak da istemiyorum. Ben yetişkin bir adamım. Danışmak bana göre değil. Danışmanın bana yararı olmaz.” Mathabane’ye dönüyor. “Talebimi yaptım. Bu tartışmanın sürmesi için bir neden kaldı mı?”</p>
		<p>Mathabane ile Hakim fısıldayarak görüş alışverişinde bulunuyorlar.</p>
		<p>“Komitenin,” diyor Hakim, “Profesör Lurie’nin isteğini görüşmek üzere<a id="GBS.0050.03"/> toplantıya ara vermesine karar verildi.”</p>
		<p>Herkes başını sallıyor.</p>
		<p>“Profesör Lurie, biz bu konu üzerinde düşünürken Ms. van Wyk’le birlikte birkaç dakikalığına dışarı çıkmanızı rica edebilir miyim?”</p>
		<p>David ile gözlemci öğrenci, Hakim’in odasına geçiyorlar. Hiç konuşmuyorlar; belli ki kız sıkılıyor bu durumdan. “SONUN GELDİ KAZANOVA.” Şimdi Kazanova’yla yüz yüze olduğuna göre acaba kendisi<a id="GBS.0050.04"/> hakkında ne düşünüyor kız?</p>
		<p>İçeri çağrılıyorlar. Odadaki hava hiç iyi değil; tatsız bir hava esiyor.</p>
		<p>“Evet,” diyor Mathabane, “özetlersek: Profesör Lurie, size yöneltilen suçlamaların doğru olduğunu kabul ettiğinizi söylüyorsunuz.”</p>
		<p>“Mr. Isaacs ne iddia ediyorsa onu kabul ediyorum.”</p>
		<p>“Dr. Rassool, sizin söylemek istediğiniz bir şey var mı?”</p>
		<p>“Evet. Profesör Lurie’nin verdiği bu yanıtlara<a id="GBS.0050.05"/> çekince koymak istiyorum, bunların temelde kaçamak yanıtlar olduğunu düşünüyorum. Profesör Lurie, suçlamaları kabul ettiğini belirtiyor. Kabul ettiği şeyin ne olduğunu ona söyletmeye çalıştığımızda ise gizli gizli alay ediyor bizimle. Benim için bunun anlamı, suçlamaları yalnızca sözde kabul ettiği. Bunun gibi, her şeyin açıkça ortaya konulmadığı bir durumda kamuoyunun hakkı...”</p>
		<p>Buna izin veremez.<a id="GBS.0051.01"/> “Bu olayda açıkça ortaya konulmayan bir şey falan yok,” diye atılıyor David.</p>
		<p>“Kamuoyunun,” diye devam ediyor kadın, sesini alışkın bir tavırla yükseltip David’in sesini bastırarak, “Profesör Lurie’nin, üstlendiği şeyin tam olarak ne olduğunu ve neyle suçlandığını bilmeye hakkı vardır.”</p>
		<p>Mathabane, “Eğer suçlanırsa,” diyor.</p>
		<p>“Eğer suçlanırsa. Her şeyi açık seçik bilemezsek ve Profesör Lurie’nin<a id="GBS.0051.02"/> neyle suçlandığını, yapacağımız önerilerde açık seçik ortaya koyamazsak, görevimizi tam anlamıyla yerine getiremeyiz.”</p>
		<p>“Bizim kafalarımızın içinde bu konuda karanlık bir nokta olduğunu sanmıyorum, Dr. Rassool. Sorun, Profesör Lurie’nin kafasının içinde karanlık bir nokta olup olmadığı.”</p>
		<p>“Haklısınız. Benim söylemek istediğim şeyi dile getirdiniz.”</p>
		<p>David çenesini tutsa iyi olacak ama tutmuyor.<a id="GBS.0051.03"/> “Kafamın içinde neler olduğu yalnız beni ilgilendirir, sizi değil Farodia,” diyor. “Dürüst olmak gerekirse siz benden yanıt değil itiraf bekliyorsunuz. Hayır, itirafta bulunmayacağım. Hakkım olduğu üzere, savunmamı yapıyorum. Suçluyum. Savunmam bu. Bundan ötesini istemiyorum.”</p>
		<p>“Sayın Başkan, itiraz ediyorum. Konu teknik ayrıntıların ötesindedir. Profesör Lurie, suçlu olduğunu söylüyor; ama<a id="GBS.0051.04"/> acaba suçunu kabul mu ediyor, yoksa bu davanın örtbas edilip unutulması umuduyla mı böyle isteksiz davranıyor? Yaptığı yalnızca isteksiz davranmaksa en ağır cezayı vermemizi öneriyorum.”</p>
		<p>“Dr. Rassool, size bir kez daha hatırlatıyorum ki,” diyor Mathabane, “ceza vermek bizim yetkimizde değil.”</p>
		<p>“Öyleyse en ağır cezanın verilmesini önermeliyiz. Profesör Lurie, hemen okuldan atılmalı ve elinden<a id="GBS.0051.05"/> bütün olanakları ve özel hakları alınmalı.”</p>
		<p>“David?” Konuşan, o âna kadar ağzını açmamış olan Desmond Swarts. “David, bu konuyu en iyi biçimde değerlendirdiğinden emin misin?” Swarts başkana dönüyor. “Sayın Başkan, Profesör Lurie dışarıdayken de söylediğim gibi, bir üniversite toplumunun üyeleri olarak, bir meslektaşımıza karşı bu kadar soğuk ve resmî davranmamamız gerektiğine inanıyorum. David,<a id="GBS.0052.01"/> düşünmek ve belki de birisine danışmak üzere bir erteleme istemediğine emin misin?”</p>
		<p>“Neden? Düşünmeye ihtiyacım mı var?”</p>
		<p>“Durumunun ciddiyeti üzerinde düşünürsün, bunu tam olarak değerlendirdiğinden emin değilim. Açıkçası işini kaybetmek üzeresin. Bu işin şakası yok.”</p>
		<p>“Öyleyse ne yapmamı önerirsin? Dr. Rassool’un dediği gibi sesimin tonundaki gizli alaycılığı mı sileyim? Pişmanlık gözyaşları<a id="GBS.0052.02"/> mı dökeyim? Beni kurtarmaya ne kadarı yeterli olur?”</p>
		<p>“İnanmakta güçlük çekebilirsin David ama bu masanın çevresindekiler senin düşmanın değil. Bizim de zayıflık gösterdiğimiz anlar var, biz de insanız. Senin olayın tek değil. Mesleğine devam edebilmen için bir yol bulmaya çalışıyoruz.”</p>
		<p>Hakim de katılıyor konuşmaya: “Sana yardım etmeye çalışıyoruz David, bu karabasandan çıkış yolu bulmaya<a id="GBS.0052.03"/> çalışıyoruz.”</p>
		<p>Bu insanlar, onun dostları. Onu içinde bulunduğu bu iradesizlikten kurtarmaya, yaşadığı karabasandan çıkarmaya çalışıyorlar. Onu sokaklarda dilenirken görmek istemiyorlar. Sınıfına geri dönmesini istiyorlar.</p>
		<p>“Bu iyi niyetliler korosunda,” diyor David, “kadın sesi duyamıyorum.”</p>
		<p>Ses yok.</p>
		<p>“Pekâlâ,” diyor David, “itiraf edeyim. Hikâye bir akşam başlıyor, tarihini unuttum<a id="GBS.0052.04"/> ama çok eski değil. Okulun eski bahçesinde yürüyordum ve söz konusu bayan, yani Miss Isaacs da orada yürüyordu. Karşılaştık. Üç-beş laf ettik, tam o anda bir şey oldu; ama şair değilim ben, ne olduğunu tanımlamaya çalışmayacağım. Eros’un sahneye çıktığını söylemem yeterli. O andan sonra başka biri oldum.”</p>
		<p>“Neyle kıyaslayınca başka biriydin?” diye soruyor İşletme Bölümü’nden kadın öğretim görevlisi,<a id="GBS.0052.05"/> temkinli bir sesle.</p>
		<p>“Kendim değildim. Elli iki yaşındaki şaşkın, dul bir adam değildim. Eros’un kölesi olmuştum.”</p>
		<p>“Bu anlattığın bir savunma mı? Engellenemeyen dürtüler?”</p>
		<p>“Savunma değil bu. Siz bir itiraf istiyorsunuz, ben de size itirafımı veriyorum. Dürtülere gelince engellenemez filan değildi. Ne yazık ki, geçmişte buna benzer dürtüleri görmezden geldiğim çok oldu.”</p>
		<p>“Akademik hayatın,”<a id="GBS.0053.01"/> diyor Swarts, “doğası gereği birtakım özveriler gerektirdiğine inanmıyor musun? Toplumun yararı için bazı zevklerden kendimizi yoksun bırakmamız gerektiğine?”</p>
		<p>“Aralarında büyük yaş farkı olanların birbirine yakınlaşmasının engellenmesinden mi söz ediyorsun?”</p>
		<p>“Yo, böyle olması gerekmez. Ama hoca olarak güçlü bir konumdayız. Belki güç ilişkileri ile cinsel ilişkilerin birbirine karıştırılması<a id="GBS.0053.02"/> engellenebilir. Kanımca bu olayda da durum bu. Ya da aşırı temkinli olunmalı.”</p>
		<p>Farodia Rassool araya giriyor. “Olduğumuz yerde sayıyoruz yine Sayın Başkan. Evet, suçlu olduğunu söylüyor; ama kesin yanıt almaya çalıştığımızda, genç bir kadını kötü emellerine alet ettiğini değil, karşı koyamadığı bir dürtüye kapıldığını itiraf ediyor; yol açtığı acılardan söz yok, sömürmenin uzun tarihinden hiç<a id="GBS.0053.03"/> söz yok, oysa bu olay da bu tarihin bir parçası. Bu yüzden Profesör Lurie ile tartışmayı sürdürmenin bir yararı olmadığını söylüyorum. Savunmasını sözcük anlamında alıp ona göre öneride bulunmalıyız.”</p>
		<p><em>Kötü emellerine alet etmek</em>: Bu sözü bekliyordu. Dürüstlükle titreyen bir sesin bu sözü söylemesini. O kadın, David’e baktığında ne görüyor ki sesi bu kadar öfkeyle titriyor? Zavallı minicik balıkların<a id="GBS.0053.04"/> arasında dolaşan bir köpekbalığı mı? Yoksa başka bir şey mi canlanıyor kadının gözlerinin önünde: İriyarı, iri kemikli bir adam, bir kız çocuğunun üzerine abanmış, kocaman eliyle onun çığlıklarını boğuyor. Ne saçma! Sonra hatırlıyor David: Bu insanlar dün de burada, bu salonda toplanmışlardı, Melanie de karşılarındaydı, boyu David’in omzuna güç yetişen Melanie. Eşit değillerdi; nasıl yadsıyabilirdi<a id="GBS.0053.05"/> ki bunu?</p>
		<p>“Dr. Rassool ile aynı görüşteyim,” diyor İşletme Bölümü’nden kadın öğretim görevlisi.  “Profesör Lurie’nin eklemek istediği bir şey yoksa bir karara varmamızın zamanı geldi, diye düşünüyorum.”</p>
		<p>“Buna geçmeden önce Sayın Başkan,” diyor Swarts, “son bir kez Profesör Lurie’ye ricada bulunmak istiyorum. Altını imzalamak istediği herhangi bir ifade var mı?”</p>
		<p>“Neden? İfade vermem neden<a id="GBS.0054.01"/> bu kadar önemli?”</p>
		<p>“Çünkü böylece, çok alevlenmiş bir durumu yatıştırmış oluruz. Aslında hepimiz, bu olayı medyanın gözünün önünde olmadan çözümlemek isterdik. Ancak bu mümkün olamadı. Çok dikkat çekti, bizim denetimimiz dışında gizli anlamlar bindi üzerine. Herkes gözünü dikmiş bize bakıyor, bu işi nasıl ele alıyoruz, diye. Seni dinlerken David, sana adil davranılmadığına inandığın izlenimini<a id="GBS.0054.02"/> ediniyorum. Böyle düşünmekte haksızsın. Bu komitedeki bizler, işinde kalmanı sağlayacak bir uzlaşma bulmaya çalıştığımıza inanıyoruz. İşte bu yüzden acaba kamuoyuna yapılabilecek bir açıklama yok mu, diye soruyorum, senin razı olacağın, bizim de en ağır cezayı, yani suçlu bulunarak okuldan çıkarılmanı değil de daha hafifini önermemize izin verecek bir kamuoyu açıklaması.”</p>
		<p>“Yani kendimi alçaltıp<a id="GBS.0054.03"/> merhamet mi dileneyim?”</p>
		<p>Swarts içini çekiyor: “David, bizim çabalarımıza dudak bükmenin bir yararı yok. Hiç değilse bir ertelemeyi kabul et de durumunu gözden geçirecek zamanın olsun.”</p>
		<p>“Bu açıklamada neyin olmasını istiyorsunuz?”</p>
		<p>“Hatalı davrandığını kabul etmelisin.”</p>
		<p>“Bunu kabul ettim zaten. Gerçekten. Bana yöneltilen suçlamaları kabul ediyorum.”</p>
		<p>“Bizimle oyun oynama David. Bir<a id="GBS.0054.04"/> suçu üstlenmekle, hatalı olduğunu kabul etmek ayrı şeylerdir, bunu sen de biliyorsun.”</p>
		<p>“Hatalı olduğumu kabul etmem sizi tatmin edecek mi?”</p>
		<p>“Hayır,” diyor Farodia Rassool. “Tersi olmalı. <em>Önce</em> Profesör Lurie açıklamasını yapmalı. <em>Sonra</em> biz hafifletici neden olduğunu kabul edip etmemeye karar veririz. Bu açıklamada ne olması gerektiğini biz tartışacak değiliz. Açıklamayı o yapmalı, kendi sözcükleriyle.<a id="GBS.0054.05"/> Sonra biz, onun bu sözleri yürekten söyleyip söylemediğine bakarız.”</p>
		<p>“Ve siz, benim kullandığım sözcüklere bakarak, bu açıklamayı yürekten söyleyip söylemediğimi sezeceğinize güveniyorsunuz, öyle mi?”</p>
		<p>“Tutumunuzu ne biçimde açıklayacağınızı göreceğiz. Pişmanlık gösterip göstermediğinize bakacağız.”</p>
		<p>“Pekâlâ. Miss Isaacs’a karşı konumumdan yararlandım. Hatalıydım ve bundan pişmanım. Bu<a id="GBS.0055.01"/> sizin için yeterli mi?”</p>
		<p>“Sorun, benim için yeterli olup olmaması değil, Profesör Lurie, sorun, <em>sizin</em> için yeterli olup olmaması. Bu sözler sizin samimi duygularınızı mı yansıtıyor?”</p>
		<p>David başını iki yana sallıyor. “Bu sözleri sizin için söyledim, şimdi daha fazlasını istiyorsunuz, sözlerimin içtenliğini kanıtlamamı istiyorsunuz. Mantığa aykırı bu. Yasaların dışında bir şey. Yeter artık.<a id="GBS.0055.02"/> Gelin kitabına göre oynayalım oyunu. Suçumu kabul ediyorum. Daha fazlasına yokum.”</p>
		<p>“Tamam,” diyor Başkan Mathabane. “Profesör Lurie’ ye sorulacak başka soru yoksa geldiği için kendisine teşekkür edip göndermek istiyorum.”</p>
		<p class="margined-dbl">Önce David’i tanımıyorlar. Merdivenin yarısına geldiğinde, <em>Bu o</em>, diye bir çığlık duyuyor, arkasından da koşar adım gelen ayak seslerini.</p>
		<p>Merdivenin dibine geldiğinde<a id="GBS.0055.03"/> David’e yetişiyorlar; hatta içlerinden biri onu yavaşlatmak için ceketine yapışıyor.</p>
		<p>“Sizinle bir dakika konuşabilir miyiz Profesör Lurie?” diye soruyor biri.</p>
		<p>Sesi duymazdan geliyor, kalabalık lobiye doğru yoluna devam ediyor, oradaki insanlar peşindekilerden uzaklaşmaya çalışan uzun boylu adama dönüp bakıyorlar.</p>
		<p>Biri yolunu kesiyor. “Öylece kalın!” diyor kadın. David, başını yana çevirip<a id="GBS.0055.04"/> elini öne uzatıyor. Bir flaş patlıyor.</p>
		<p>Bir kız çevresinde dolanıyor. Amber rengi boncuklarla örülmüş saçları, yüzünün iki yanından aşağı dümdüz iniyor. Gülümseyince bembeyaz, düzgün dişleri görünüyor. “Bir dakika konuşabilir miyiz?” diye soruyor.</p>
		<p>“Ne hakkında?”</p>
		<p>Burnuna doğru bir kayıt cihazı uzatılıyor. Eliyle itiyor onu.</p>
		<p>“Nasıl olduğu hakkında,” diyor kız.</p>
		<p>“Neyin nasıl olduğu hakkında?”</p><div style="display:none;"><a id="GBS.0055.05"/></div>
		<p>Fotoğraf makinesinin flaşı yeniden patlıyor.</p>
		<p>“Sorgulama işte.”</p>
		<p>“Bu konuda bir yorum yapamam.”</p>
		<p>“Tamam, ne üzerine yorum yapabilirsiniz?”</p>
		<p>“Yorum yapmak istediğim hiçbir şey yok.”</p>
		<p>Başıboş dolaşanlar ile meraklılar, çevresine toplanmaya başlıyorlar. David gitmek istediği takdirde onların arasından kendine yol açmak zorunda.</p>
		<p>“Pişman mısınız?” diye soruyor kız. Kayıt cihazı iyice<a id="GBS.0056.01"/> yanaştırılıyor. “Yaptığınızdan pişman mısınız?”</p>
		<p>“Hayır,” diyor David. “Bu deneyim beni zenginleştirdi.”</p>
		<p>Kızın yüzündeki gülümseme silinmiyor. “Öyleyse bir kez daha yapar mısınız bunu?”</p>
		<p>“Başka bir fırsatım olacağını sanmıyorum.”</p>
		<p>“Ya olsaydı?”</p>
		<p>“Bu gerçek bir soru değil.”</p>
		<p>Daha fazlasını istiyor kız, elindeki küçük makineyi doyurmak için daha çok sözcük istiyor; ama o anda adamın<a id="GBS.0056.02"/> ağzından laf almak için ne yapması gerektiğini bilemiyor.</p>
		<p>“Deneyim onu ne yapmış?” diye soruyor biri <em>sotto voce</em>.<a class="si-noteref" epub:type="noteref" href="#f10" id="ref_f10">10</a></p>
		<p>“Zenginleştirmiş.”</p>
		<p>Kıkır kıkır gülüşüyorlar.</p>
		<p>“Sorun bakalım, özür dilemiş mi?” diyor biri, kıza.</p>
		<p>“Sordum zaten.”</p>
		<p>İtiraflar, özür dilemeler: İnsanı alçaltmak için duyulan bu açlık niye? Ortalığa sessizlik çöküyor. Vahşi bir hayvanı köşeye kıstırıp hesabını nasıl göreceklerini<a id="GBS.0056.03"/> bilmeyenler gibi, David’in çevresinde dolanıyor insanlar.</p>
		<p class="margined-dbl">Fotoğraf ertesi sabah, öğrenci gazetesinde, “Şimdi <em>Dunce</em><a class="si-noteref" epub:type="noteref" href="#f11" id="ref_f11">11</a> kim?” başlığının üzerinde yer alıyor. Fotoğrafta David, gözlerini havaya dikmiş, elini kamerayı tutmak istercesine öne doğru uzatmış olarak görünüyor. Bu pozun kendisi yeterince gülünç; ama bu resmi asıl taçlandıran, genç bir adamın sırıtarak David’in başının üstünde tuttuğu<a id="GBS.0056.04"/> ters çevrilmiş bir çöp kovası. Objektif kaydırılınca kova David’in başında tam bir <em>dunce</em> gibi durmuş. Böyle bir görünüm karşısında David’in ne gibi bir şansı olabilir?</p>
		<p>“Komite, kararı dışarı sızdırmıyor,” diye yazıyor başlıkta.</p>
		<blockquote>
			<p>İletişim dersi hocası David Lurie’ye karşı taciz ve kötüye kullanma suçlamasını araştıran disiplin komitesi dünkü kararı konusunda açıklama yapmadı. Başkan Manas<a id="GBS.0056.05"/> Mathabane, komitenin görüşlerinin, gerekli işlemin yapılması için Rektörlüğe iletildiğini söylemekle yetindi.</p>
			<p>Duruşmadan sonra TKK üyeleriyle ağız dalaşı yapan Lurie (53), kız öğrencilerle olan deneyimlerini ‘zenginleştirici’ bulduğunu söyledi.</p>
			<p>Olay, romantik şiir üzerine uzman olan Lurie’nin sınıfındaki öğrencilerin şikâyet başvurusu üzerine patlak verdi.</p>
		</blockquote>
		<p>Eve gidince Mathabane arıyor.<a id="GBS.0057.01"/> “David, komitemiz görüşlerini bildirdi ve Rektör bir kez daha seninle görüşmemi istedi. Hem bizim, hem senin bakış açından tatmin edici bir açıklamada bulunman koşuluyla, ağır bir ceza vermeyeceğini söylüyor.”</p>			<p>“Manas, bunları konuştuk zaten. Ben...”</p>
		<p>“Dur. Bırak bitireyim. Önümde bir açıklama taslağı var. Bizim istediğimiz koşullara uygun. Oldukça da kısa. Sana okuyabilir miyim?”</p>
		<p>“Oku<a id="GBS.0057.02"/> bakalım.”</p>
		<p>Mathabane okuyor:</p>
		<section class="letter">
			<p>Şikâyette bulunan kişinin insan haklarını ciddi olarak kötüye kullandığımı, ayrıca Üniversite’nin bana tevdi etmiş olduğu yetkiyi kötüye kullandığımı kayıtsız şartsız kabul ediyorum. Her iki taraftan da içtenlikle özür diliyorum, hangi ceza uygun görülürse görülsün kabul ediyorum.</p>
		</section>
		<p>“‘Hangi ceza uygun görülürse’ mi? Ne demek bu?”</p>
		<p>“Benim görüşüm, senin<a id="GBS.0057.03"/> okuldan uzaklaştırılmayacağın. Olsa olsa bir süre okuldan uzak kalman istenebilir. Daha sonra okula dönüp dönmeyeceğin sana bağlı, bir de Dekan’ın ve Bölüm Başkanı’nın kararına.”</p>
		<p>“Bu mu? Bulduğunuz çözüm bu mu?”</p>
		<p>“Benim görüşüm bu. Açıklamanın altını –ki bu durumda hafifletici neden sayılacaktır– imzalayarak ona uyacağını belirtirsen Rektör de onu bu anlamda kabul etmeye hazır olacak.”</p>
		<p><a id="GBS.0057.04"/>“Hangi anlamda?”</p>
		<p>“Pişmanlık anlamında.”</p>
		<p>“Manas, bu pişmanlık konusunu dün tartıştık. Düşüncelerimi söyledim sana. Yapmam bunu. Resmî bir kurulun önüne çıktım ben, yasal bir kuruldu o. O laik kurul önünde suçlu olduğumu kabul ettim, laik bir kabuldü o. Bu kabul yetmeli. Pişmanlık burada da, ötede de yoktur. Pişmanlık bir başka dünyaya aittir, bir başka tartışma evrenine.”</p>
		<p>“Konuları karıştırıyorsun<a id="GBS.0057.05"/> David. Sana pişman olman talimatı verilmiyor. Birer insan olarak görmesen de, senin deyiminle laik bir kurulun üyeleri olan biz ruhunda olup bitenleri bilemiyoruz. Senden bir açıklamada bulunmanı istiyoruz.”</p>
		<p>“Dürüst olmasam da pişmanlığımı belirtmemi istiyorsunuz.”</p>
		<p>“Ölçüt, senin dürüst olup olmaman değil. Dediğim gibi, bu senin kendi vicdanını ilgilendiren bir şey. Ölçüt, yapmış olduğun<a id="GBS.0058.01"/> hatayı insanların karşısında kabul etmeye hazır olman ve bunu düzeltecek önlemleri alman.”</p>
		<p>“İşte şimdi kılı kırk yarıyoruz. Siz beni suçladınız, ben de bu suçlama karşısında suçlu olduğumu kabul ettim. Bu size yetmeli.”</p>
		<p>“Hayır. Daha fazlasını istiyoruz. Çok fazlasını değil ama fazlasını. Bize istediğimizi verirsen yolunun açılacağını göreceğini umuyorum.”</p>
		<p>“Özür dilerim, yapamam.”</p>
		<p><a id="GBS.0058.02"/>“David, seni kendinden korumayı sürdüremem. Bıktım artık, komitedeki arkadaşlar da bıktılar. Yeniden düşünmek için zaman ister misin?”</p>
		<p>“Hayır.”</p>
		<p>“Pekâlâ. O zaman, Rektör’ün sana haber vereceğini söylemekten başka bir şey yapamam.”</p>
	</section>
	<section class="si-footnotes" epub:type="footnote">
			<aside class="si-footnote" epub:type="footnote" id="f10"><a class="si-backref" href="#ref_f10">10</a><span class="si-footnote-text">. (İt.) Alçak sesle. (Y.N.)</span></aside>
			<aside class="si-footnote" epub:type="footnote" id="f11"><a class="si-backref" href="#ref_f11">11</a><span class="si-footnote-text">. Dunce: Eski devirlerde okulda tembel öğrencilerin ceza olarak başlarına giydikleri kâğıt külah. (Ç.N.)</span></aside>
		</section>
	<div style="display:none;"><a id="GBS.0058.03"/></div></body>
</html>